 Omelia domini caesarii episcopi de eo quod scriptum est in evangelio: bonus homo de bono thesauro cordis sui profert bona.
Audivimus, fratres carissimi, cum evangelium legeretur, dixisse dominum ad turbas vel ad discipulos suos: bonus homo de bono thesauro cordis sui profert bona; malus homo de malo thesauro cordis sui profert mala: ex abundantia enim cordis os loquitur.
 
Si diligenter consideratis, fratres, duo genera vel duo loca thesaurorum christus dominus demonstravit: thesaurum bonum in corde bono, thesaurum malum in corde malo.
 
Itaque, fratres, inspiciamus conscientias nostras, consideremus interiores arcellas animae nostrae, et videamus cuius ibi reconditum thesaurum habemus: tunc enim scire poterimus ad cuius dominium nos aut thesaurus ipse pertineat.
 
Si enim deo adiuvante semper quae bona sunt cogitemus, et quae honesta sunt agamus, non solum thesaurum christi in corde servamus, sed etiam nos ipsi christi thesaurus sumus; si vero cogitatione sordida vel maligna animus noster fuerit occupatus, ad quem pertineat thesaurus cordis nostri non opus est dicere.
 
Vnusquisque enim qualem habuerit thesaurum, talem habebit et dominum.
 
Nam quia in bonis hominibus christus habitat et apostolus testis est, in interiori homine per fidem habitare christum; quod vero diabolus in malis habita, de iuda in evangelio legimus: cum iam, inquid, ascendisset diabolus in corde iudae, ut traderet dominum.
 
Agnoscite ergo, fratres, quia secundum quod se unusquisque cum dei adiutorio praeparare voluerit, aut christi aut adversarii possessio erit.
 
Et quia, quod iam diximus, ex abundantia cordis os loquitur, si vis scire quid ab homine habeatur in corde, adtende quid proferatur ex ore: si enim quae sancta, quae iusta, quae pia sunt loquatur, christus, qui habitat in corde, ipse sonat in ore; si vero turpiloquia, convicia, maledicta, opprobria, detractiones, murmurationes videas hominem ex ore proferre, quis intus habitet poteris evidenter agnoscere.
 
Ingerunt se enim et offerunt quodammodo duo isti quasi hospites ad ostium cordis tui, hoc est, dominus tuus et adversarius tuus: unus exhibet vitam, alius mortem: unus ingerit lucem, alius tenebras: unus infernum, alius caelum.

Ita, homo, adiuvante domino in potestate tua est eligere quod volueris: sed adtende quem recipias, quem repellas; et pro certo cognosce, quia, quem ex his duobus exceperis in hoc saeculo, ab ipso suscipiendus es in futuro.
 
Si christum susceperis, cum ipso eris regnaturus in caelo; si vero, quod absit, diabolum, cum ipso demergeris in tartarum.
 
Omni ergo vigilantia custodite corda simul et corpora vestra, fratres: quia potest fieri ut anima sancta, si neglegens fuerit, repellat a se spiritum sanctum, et anima peccatrix, si deum diligat, repellat diabolum.
 
Et ideo nec ille qui sanctus est per superbiam infletur aut securitate aliqua solvatur, nec ille qui peccator est desperatione nimia obruatur; sed illi qui habet viriliter custodiat, et iste qui perdidit omni virtute reparare contendat.
 
Christus enim, fratres carissimi, ut in nobis habitare dignetur, bonis operibus invitatur; e contrario diabolus, ut peccatrici animae dominetur, malis eius actibus delectatur.
 
Ac sic, quomodo si bona opera in nobis christus non invenerit, cito nos deserit; sic et diabolus, si malis actibus non pascatur, cito fugatur.
 
Hoc tamen, fratres, scitote, quia nullus homo potest vacuus esse: nam in unoquoque nostrum aut rex habitat, aut tyrannus.
 
Si per neglegentiam de corde nostro christus repellitur, statim adversario locus datur; si vero de anima nostra diabolus effugatur statim christus ingreditur.
 
Qualem convivam habere volumus, tale convivium in corde praeparare debemus.

Et ideo, fratres dilectissimi, christo inspirante, vinum iustitiae, oleum misericordiae, caritatis dulcedinem, adipem pietatis, castitatis aromata, patientiae holocausta in cellario cordis nostri recondere festinemus.
 
Talibus et his similibus epulis christus dominus delectatur; quae si in nobis inesse cognoverit, implet sine dubio quod promisit: ecce, inquid, sto ante ostium et pulso; si quis aperuerit mihi, intrabo ad illum et cenabo cum illo, et ille me cum.
 
Beata est anima illa, fratres, quae ita cor suum contendit bonis operibus exornare atque conponere, ut ibi deum convivam mereatur excipere.
 
E contrario quam infelix est anima illa, et toto lacrimarum fonte lugenda, quae ita iugiter malis operibus obruitur, malis cogitationibus vulneratur, sordidis ac luxoriosis inquinatur maculis, ut in convivio cordis sui magis diabolum quam christum mereatur excipere.
 
Et ideo, fratres carissimi, si verum in vobis vultis gaudium possidere, hoc in corde debetis reponere, quod ibi desideratis iugiter invenire.
 
Si reposueris in corde tuo amaritudinem, sine causa ibi vis invenire dulcedinem; si tenebras reconderis, lucem habere non poteris.
 
Denique solent homines mali bona promittere: sed quia illa in cellario cordis sui prius reponere noluerunt, quod promittunt dare non possunt; nemo enim erogare poterit, quod prius congregare noluerit.
 
Vos ergo, fratres, quasi boni ecclesiae filii studete in cordibus vestris iugiter opera bona quae possunt deo placere recondere, ut bonum quod a vobis promissum fuerit ex ore impleatur in opere; ut fiat in vobis quod superius dominus dixit: bonus homo de bono thesauro cordis sui profert bona: ex abundantia enim cordis os loquitur.
 
Reficite christum in hoc saeculo bonis operibus vestris, ut ille vos in futuro reficiat muneribus suis.

 Repudiate diabolum, suscipite christum: contemnite mortem, elegite vitam: proicite tenebras, recipite lucem.
Suscipite christum in hac vita laboribus plena, ut ille vos suscipiat in beatitudinem sempiternam; date illi transitoria, recepturi aeterna: ut cum dies iudicii et tempus reddendae rationis advenerit, securi illam felicem vocem et desiderabilem audire possitis: venite benedicti, percipite regnum quod vobis paratum est ab origine mundi: quia esurivi et dedistis mihi manducare, nudus fui et operuistis me.
 
Tunc enim quando avari, luxoriosi, invidiosi vel superbi, si paenitentia et larga elemosyna non subvenerit, audituri erunt: discedite a me, maledicti, in ignem aeternum, tunc vos sanctis moribus et bonis operibus adornati feliciter audietis: venite benedicti, percipite regnum.
 
Ad quod nos dominus sub sua protectione perducat, qui vivit et regnat in saecula saeculorum. Amen.
 