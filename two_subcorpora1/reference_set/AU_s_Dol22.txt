Sermo eiusdem de psalmo XXI°
et quomodo tribus modis dicatur Christus in scripturis,
secundum diuinitatem scilicet et secundum susceptum hominem
et secundum quod caput est ecclesiae,
et de tribus uirgis Iacob

1. {Psalmus iste, ut christianis omnibus notum, quandoquidem ibi scriptum est: Foderunt manus meas et pedes meos, dinumerauerunt omnia ossa mea ; ipsi uero considerauerunt et conspexerunt me, diuiserunt sibi uestimenta mea et super uestimentum meum miserunt sortem.} Nam in persona Domini et saluatoris nostri Iesu Christi figuratus est. Quomodo autem commendetur et insinuetur cordibus fidelium persona Domini nostri Iesu Christi, quamquam uos latere non arbitror, commemorandi tamen estis, quia et quidam nesciunt, et multi quod audierunt obliti sunt, et nonnulli in eo quod tenent confirmari uolunt, nec desunt qui etiam id in quo firmi sunt propter nos ipsos a nobis audire uelint. Iste autem intellectus, quem, pro uiribus quas Dominus subministrare dignatur, conor insinuare caritati uestrae, ualet ad multa obscura in libris sacratissimis intellegenda, id est quomodo dicatur Christus.
2 [1]. Quantum enim animaduertere potuimus paginas sanctas, tribus modis nominatur, quando praedicatur siue per legem et prophetas, siue per epistulas apostolicas, siue per fidem rerum gestarum quas in euangelio cognoscimus. {Vnus modus est secundum Deum et illam diuinitatem patri coaequalem atque coaeternam ante adsumptionem carnis. Alter modus est quo, adsumpta carne, iam idem Deus qui homo et idem homo qui Deus, secundum quandam suae excellentiae proprietatem qua non ceteris coaequatur hominibus, sed est mediator et caput ecclesiae, et legitur et intellegitur. Tertius modus est cum quodammodo totus Christus in plenitudine ecclesiae, id est caput et corpus, secundum plenitudinem perfecti cuiusdam uiri, in quo uiro perfecto sumus membra, et credentibus praedicatur et prudentibus agnoscibilis offertur}. Tamen non omnia testimonia scripturarum tam paruo et angusto tempore siue recolere siue explicare possumus, quibus omnia ista tria genera probentur, sed tamen non improbata relinquemus, ut, quibusdam commemoratis testimoniis, cetera quae commemorare non sinimur propter angustias temporis per uos ipsos iam obseruare in scripturis et inuenire possitis.
3 [2]. Ad primum ergo modum insinuandi Domini nostri Iesu Christi saluatoris nostri, unici filii Dei, per quem facta sunt omnia, pertinet illud quod nobilissimum et praeclarissimum est in euangelio secundum Iohannem : In principio erat uerbum, et uerbum erat apud Deum, et Deus erat uerbum. Hoc erat in principio apud Deum. Omnia per ipsum facta sunt, et sine ipso factum est nihil. Quod factum est, in illo uita est ; et uita erat lux hominum, et lux in tenebris lucet, et tenebrae eam non comprehenderunt. Miranda et stupenda sunt uerba haec, priusquam intellegantur ; intellecta, amplectenda sunt. Vt autem intellegantur, non opibus praebetur humanis, sed illo ipso inspirante ad ea cognoscenda, qui piscatoribus inspirare dignatus est ad ea dicenda. Dixit enim hoc ille piscator, filius Zebedaei, qui patrem et nauem et retia reliquit et secutus est Deum, non relinquens hominem patrem, sed eligens Deum patrem. Cui certe nauiculam et retia dimittenti totus mundus dimissus est imputatus. Non enim adtendit Dominus noster Iesus Christus quid dimiserint pauperes qui eum secuti sunt, id est quid dimiserint in substantia sua, sed quid dimiserint in cupiditate sua. Omnis enim qui parum habet plus habere uult, et qui dimittit modicum quod habebat plus dimisit quod habere cupiebat. Ideoque, diues ille cum contristatus recessisset a Domino, quem [Deum], ut consilium acciperet, magistrum bonum appellauit et dantem consilium quasi malum magistrum reliquit, discipuli, illo contristato et recedente, posteaquam audierunt per misericordiam Dei et diuites posse intrare in regnum caelorum, de quorum salute desperauerant, cum audirent facilius intrare camelum per foramen acus quam diuitem in regnum caelorum, subiecerunt dicentes : Ecce nos dimisimus omnia et secuti te sumus : quidnam erit nobis ? ; et Dominus : Sedebitis, inquit, super duodecim sedes, iudicantes duodecim tribus Israel. Promisit etiam aliis dimittentibus omnia sua et sequentibus eum magnum praemium, magnumque in ipsa promissione solacium et in exhibitione gaudium, quoniam quicumque propter eum dimiserit omnia quae habebat in saeculo isto, accipiet, inquit, in hoc saeculo centies tantum, in saeculo autem futuro uitam aeternam. Omnia haec, si diligentius exponantur, tenent et nos a re proposita auertent. Illud tamen adtendat nunc quod adtinet ad susceptam rem caritas uestra, primos pauperes dimisisse omnia sua et secutos esse Deum et factos esse apostolos, tantumque imputatur illis pauca relinquentibus quantum imputatur magna relinquentibus. Et quod uere mirandum est, tunc ex ore Domini audiens diues dimittenda esse omnia et sequendum Deum tristis abscessit, ab ore Domini hoc audiens ; modo, non uiso carnaliter Domino, ex euangelio eius hoc audiunt homines et faciunt quod ille non fecit, atque ita impletur in eis : Beati qui non uident et credunt.
4. {Quare ergo primo ignobiles, pauperes, imperitos, impolitos elegerit Dominus, cum haberet ante oculos suos turbam magnam, in comparatione quidem multorum pauperum pauciores, sed in genere suo multos diuites, nobiles, doctos, sapientes, quibus postea etiam consuluit – non enim reliquit eos, omnia talia genera uenerunt ad fidem –, exponit Apostolus sacramentum : Infirma mundi huius elegit, ut confunderet fortia ; et stulta elegit, ut confundat sapientes ; et ignobilia mundi elegit Deus et ea quae non sunt, id est non computantur, tamquam sint, ut quae sunt euacuentur. Venerat enim docere humilitatem, expugnare superbiam ; uenerat humilis Deus. Nullo modo hic altos quaereret, qui tam humilis uenerat. Prius, quia elegit nasci de illa femina, quae desponsata erat fabro. Non elegit ergo amplos natales, ne in hac terra nobilitas superbiret. Non elegit saltem ad nascendum amplissimam ciuitatem, sed natus est in Bethlehem Iudaeae, quae ne ciuitatis quidem nomine digna iudicatur. Nam hodieque illam incolae illius loci uillam appellant : tam parua et exigua ac prope nulla est, nisi Christi natiuitate nobilitaretur.} Venit ergo ille non nobilis ex loco futurus, sed nobilem locum ipse facturus, atque ita cetera Domini nostri Iesu Christi quae commemorare longum est. {Elegit ergo infirmos, pauperes, indoctos, ignobiles : non quia reliquit firmos, diuites, sapientes, nobiles, sed si ipsos primo eligeret, merito dignitatum suarum, merito diuitiarum suarum, merito natalium sibi eligi uiderentur, atque ita inflati de his rebus salutem humilitatis non reciperent, sine qua nemo potest redire ad illam uitam, unde non laberetur nisi superbia.} E contrario ergo medicus sanat morbum : frigidum calidis adiutoriis, calidum frigidis, humidis siccum, humidum siccis. Si uidemus ergo artem medicinae contrariis sanare languentem, non est mirandum si humilitate Dei sanamur, qui humana superbia aegrotabamus. Salubrius itaque lucratus est Dominus oratorem de piscatore, quam piscatorem de oratore. Fuit enim orator martyr Cyprianus, sed prior fuit piscator apostolus. Facti sunt postea christiani imperatores, sed prius ipsum Christum praedicantibus piscatoribus. Et usque adeo uere infirma mundi eligens Deus confudit fortia – confudit autem ut sanaret, deiecit ut leuaret –, ut quod nostris temporibus cognouimus et tacendum non est manifestaretur nobis, rebus ipsis nota fide, quia infirma mundi elegit Deus, ut confunderet fortia. Temporibus enim nostris uenit imperator in urbem Romam : ibi est templum imperatoris, ibi est sepulcrum piscatoris. Itaque ille ad deprecandam a Domino salutem imperator pius atque christianus non perrexit ad templum imperatoris superbum, sed ad sepulcrum piscatoris, ubi humilis ipsum piscatorem imitaretur, ut tunc respectus aliquid impetraret a Domino, quod superbiens imperator mereri non posset.
5. Quare itaque dixi ? Quia commemorauimus modum illum insinuandi Christi secundum diuinitatem ante susceptionem carnis, modum quendam mirandum et stupendum omnibus audientibus, paucis autem intellegentibus notum, quando ita pulsauerint ut quadam lucis illius sempiternae et ineffabilis quasi coruscatione perstringantur, dicentes et recolentes : In principio erat uerbum, et uerbum erat apud Deum, et Deus erat uerbum et cetera, quorum uerborum intellegentiam ne superfluo quaereretis a nobis, hoc diximus eius inspiratione uos posse ista intellegere, cuius inspiratione factum est ut ea indoctus piscator praedicaret. Non enim ea per se nouerat ille piscator, aut tantus erat ingenio uel doctrina qui penetraret acie mentis et transcenderet totum istum aerem et omnes aetherias potestates, inde perueniret ad luminarium, uirtutum, potestatum angelorumque naturas omnemque spiritalem supereminentissimam creaturam, nullo peccato lapsam, sed inhaerentem semper contemplationi incommutabilis ueritatis, ipsam quoque transcenderet et perueniret ad id quod nec oculus uidit nec auris audiuit, nec in cor hominis ascendit. Quale sit uerbum patris, quomodo sit uerbum ? Cogitatum est ? sonuit? Non utique. Nam si cogitatum est, tempus peregit ; si sonuit, uerberato aere traiectum est. Non ita uerbum Dei, sed manens uerbum, et semper uerbum prolatum et non ablatum, an potius nec prolatum, ne distentio quaedam corporalis intellegatur. Et quomodo dicendum est, nullus cum humano ore eloquitur : pie creditur genitum uerbum ; ipse potest se effari et eloqui, se ipsum filius Dei solus potest ; cui autem se eloquitur, intellegere illum potest, eloqui autem non potest. Hoc piscator unde uidit, nisi quia se ipse ostendere uoluit? Hoc piscator inde uidit, unde bibit ; bibit autem hoc unde ? Adtendamus conuiuium Domini, si forte inueniemus unde hoc piscator biberit. Discumbebant cum Domino omnes discipuli ; Iohannes scribitur in euangelio super pectus Domini solere discumbere. Quid igitur mirum, si ex eius pectore bibebat quod de eius diuinitate dicebat ? Non enim sineret conuiuii Dominus et Dominus conuiuantium discipulum suum de illa mensa implere uentrem, et de suo pectore non implere mentem. Ita sane fecit : pauit atque saturauit discipulum de pectore suo. Ille autem saturatus ructauit, et ipsa ructatio euangelium est. Vidistis itaque oculis fidei in euangelio piscatorem epulantem ; audite ructuantem : In principio erat uerbum, et uerbum erat apud Deum, et Deus erat uerbum. Hoc erat in principio apud Deum. Contemnebas, cum audires uerbum – cottidie enim audiuntur uerba – ; iam noli contemnere quia Deus erat uerbum. «Et quomodo intellegam Deum et uerbum ?» Faciat te bibere, qui saturauit piscatorem. Interim modo audi ructantem, crede ructanti, ut et tu possis ascendens per gradum fidei uiuacitate intellegentiae saturari.
6. «Quid igitur ?», inquies. «Modo credam uerbum Dei esse filium Dei». Vnicum Dei filium, non duo uerba, sed unum uerbum, etsi duo sunt uerba scripturae, uerbi gratia uel ad geminam dilectionem pertinentia duo illa praecepta, uel <ad> retributionem. Dicit enim quaedam Dominus piis ad dexteram positis, et dicit alia impiis ad sinistram positis. Non ea dicit piis quae impiis. Tamquam duo uerba distribuuntur a narrante pro captu nostro, pro meritis nostris : hic distribuuntur, ibi autem quiddam <…>, quemadmodum, si dicere potuero quandam de corporalibus rebus – tamen aptam infirmorum sensibus – similitudinem, si dicere potuero, quomodo fulgor uel ignis uel sideris uel lunae uel solis unus est et eodem modo est. Si autem diuersis oculis adtendatur, ab alio sinceris et sanis, ab alio sauciis et lippientibus, illi uidetur placida lux, illi quasi saeuiens et irata. Reuerberat enim aspectum saucio et poenam facit, unde sano gaudium faciebat. Ecce placida est, ecce saeua est. Ipsa diuisa, ipsa dissimilis ? Non, sed pro meritis diuerse contuentium. Intendite, fratres mei, et ex paruis maiora cognoscite. Sic unum uerbum Dei, sed distribuit pro meritis digna, illis dicens : Venite, benedicti patris mei, percipite regnum quod uobis paratum est ab origine mundi, illis autem dicens : Ite in ignem aeternum qui praeparatus est diabolo et angelis eius. Quid tam diuersum quam uenite in regnum, et ite in ignem aeternum ? Diuersum ergo uerbum est? Non. Vnum est, sed merita audientium diuersa sunt. Audite prophetam in psalmis hoc idem dicentem : Semel locutus est Deus : duo haec audiui. Magna quaestio : iam, si ea quae dixi intellexistis, non uos turbet. Semel locutus est, et tu duo audisti ? Semel locutus est secundum unicum uerbum, duo ergo quomodo audisti ? Quoniam tibi potestas est, inquit, et tibi, Domine, misericordia – potestas ergo ad puniendum, misericordia ad liberandum. Audi quod sequitur : Quoniam tu reddes, inquit, unicuique secundum opera eius.
7. O unicum uerbum, dulce uerbum, inspiret nobis amorem suum ; inspirat autem spiritu sancto. Ita enim trinitas : pater qui genuit, uerbum quod genuit, spiritus quo inspiratur caritas ; qui genuit et quod genuit et quo inspiratur. Vt ametur suauissima et excellentissima et ineffabilis trinitas, supereminens uniuersae creaturae quam inchoauit, perfecit, ordinauit, supereminens omnino, amantium corda desiderat. Sed desiderat recte dicitur, quia desiderare facit. Nam et gaudere spiritus dicitur, quia gaudere facit. Et de Deo : Temptat uos Dominus Deus uester, ut sciat si diligitis eum. Quid est ut sciat, nisi ut scire uos faciat ? Ergo pascit corda desiderantium, pure amantium, gratis amantium, quia nihil melius inueniunt quod ament – aut inueniant melius, et hoc accipiant mercedem ; hanc petant, <si> non inueniunt melius. Si ergo tibi se non daret creator tuus, quo non inuenis melius, gemendum tibi semper fuit quam aliquid aliud requirendum ; si se tibi non daret creator tuus, quo nihil est melius, si tamen ista uerba de se admittit dici – admittit autem quia paruuli sumus, admittit autem quia, si aliquid dignum dicere uellemus, nihil omnino diceremus –, si ergo creator tuus, ut dicere coeperam, nollet se tibi dare, gemendum tibi semper fuit quam aliquid aliud. Nunc autem ipse se offert, et tu aliud quaeris ; rogat quodammodo ut ametur, a quo non amatur. O tu miser es, non ille ! Quaerit ergo corda sinceriter diligentium se, quae intentione pia excedant omnem creaturam mutabilem – excedunt autem, si humiles fuerint : loca excelsa <non> ab excelsis exceduntur. Si uis excedere omnem creaturam et peruenire ad aliud quod audisti ab ore ructantis piscatoris, humilis esto, pie quaere. Cum enim omnia mutabilia transcenderis, tam corporalia quam spiritalia, uenies ad illam contuendam trinitatem, et bibes unde ille bibit ; ad quam cum ueneris, irridebis omnes calumniatores – et cum irriseris primo, postea forsitan flebis –, qui contentionibus uanis fumum sibi excitant, ne illam uideant.
8. Hoc ergo satis fuerit, fratres, insinuasse uobis. Vt autem intellegatis, pulsate ad illum. Nemo sibi dicat cogitatione carnali : «Quomodo fuit uerbum apud Deum et quomodo in utero uirginis, ut nasceretur ? Ergo descendit ipsum uerbum, ut, quando fuit in utero uirginis Mariae, recesserit a patre ? Si non recessit a patre, hic quomodo esse potuit ? An forte dimidium mansit cum patre, et dimidium fuit in utero ? An forte magna pars mansit cum patre, et modicum quiddam aut paruum frustum descendit ad uterum uirginis ?» Noli Deum per frusta concidere ; dissensiones cogitationum tuarum in illo uniantur quodammodo, non ipse in illis dissicetur ; ipse te colligat, non tu eum spargas. «Et quomodo, inquis, intellecturus sum ? Non noui, non possum. Et apud patrem est, et in utero uirginis est. Quis est qui possit hoc intellegere ?» Sed de Deo audis; tu tibi corpus quoddam facis consuetudine carnalis cogitationis. Quod cum feceris, necesse est ut iam seces. Nam totum ubique non inuenis. Alia pars terrae hic, alia foris in platea, non ipsa, quia terra est, quia corpus est : alia pars magna est, alia parua. Sic et aqua diuiditur: alia pars est uicina huic litori, alia illi, et non ipsa ibi pars quae hic ; quamuis tota uideatur uelut ubique suis locis distendi, non tamen eandem partem ubique habet, sed aliam hic, aliam alibi. Sic aetheris ista diffusio : alius aer est in ista basilica, <alius in illa>, quoniam unus aer per totum, sed alia pars <in> ista, alia pars in illa ; non ea pars ibi quae hic, nec ea hic quae ibi. Sic et caeli partes : aliae sunt illae quas intuemur, cum orientem conspicimus, aliae partes quas intuemur, cum ad occidentem nos conuertimus. Non potest fieri ut una eademque pars ubique sit : etsi totum per partes uidetur ubique, non tamen totum eius ubique est, sed alia pars alibi, alia alibi. Nolite ergo sic corporaliter de Deo cogitare. An forte non potestis nisi talia cogitare ? Dabo exemplum fortasse, unde in notitiam ueniat hoc intentioni caritatis uestrae.
9. Verbum Dei diuidere uis, et non tibi uidetur credibile ut totum sit cum patre, totum sit in utero uirginis Mariae. Ego amplius dico : totum est ubicumque uolueris, sed non ubique personam hominis suscepit, cum qua unus fieret Deus et homo. Nolo diuidas : cape quantum potes. Verbum Dei uis diuidere ? Audi uerbum hominis. Certe uidebatur tibi uerbum Dei non potuisse esse et in Maria et apud patrem, nisi particulatim quasi distributum, ut alia pars eius esset hic, alia ibi. A nobis cum auditis uerbum, uel a nobis cum auditis uerba – intendite ad id quod loquimur : melius enim ex hoc uerbo accipitis documentum, quod multis uobis dicitur, quam ex illis, cum eiusdem quidem naturae sint, quae uobis inuicem dicitis. Agitis enim uos cum paucioribus, nos cum tam multis agimus : omnes audiunt quod dicimus et omnes totum audiunt. Cibum si ponerem corporalem quo uesceremini, diuisuri inter uos eratis cibum, et alius illam, alius istam partem auferret ut ederet. Etsi omnes eodem atque uno cibo uesceremini, non tamen omnes isdem partibus, sed diuideretis uobis pro modulis uestris particulatim quod positum erat, tollente uno illam partem, alio istam ; ad omnes perueniret unus cibus, sed non ad omnes totus cibus. Certe sic esset. Quomodo autem cibus ille apponeretur ori uestro, sic quasi quidam cibus uocum atque uerborum nunc apponitur auribus uestris, et tamen totum ad omnes peruenit. An forte cum loquor, alius sibi tollit unam syllabam, alius alteram ? aut alius unum uerbum, alius alterum uerbum ? Si ita est, tot uerba dicturus sum, quot homines uideo, ut ad omnes perueniant uel uerba singula. Et facile quidem fit : plura dico quam hic sunt homines, et omnia ad omnes perueniunt. Verbum ergo hominis non diuiditur per syllabas, ut omnes audiant, et uerbum Dei per frusta conciditur, ut ubique sit? Numquid haec, fratres, sonantia atque transeuntia illi incommutabiliter permanenti uerbo ulla ex parte comparanda arbitramur ? aut ego quia haec dixi, comparaui ? Sed quoquo modo insinuare uobis uolui, ut Deus quod exhibet in rebus corporalibus, ualeat uobis ad credenda ea quae nondum uidetis de spiritalibus rebus. Sed iam ad meliora transeamus. Nam uerba sonant et abeunt. De spiritalibus cogita, iustitiam cogita. Cogitans iustitiam constitutus in istis partibus occidentalibus, cogitans iustitiam constitutus in oriente, unde fit ut et ille totam cogitet et ille totam ? et ille totam uideat et ille totam ? Nam qui uidet iustitiam, secundum quam gerat aliquid, ipse iuste gerit. Videt intus, agit foris. 
Vnde uidet intus, si nihil sibi praesto est uidenti ? Si autem praesto est, quia ipse in parte positus est, ad eandem partem non perueniet alterius cogitatio ? Cum autem idem uideas mente tu hic positus, quod uidet ille tam longe positus, et totum tibi luceat, totum et illi, uide quia illa {quae diuina et incorporea sunt ubique sunt tota, et crede uerbum totum in patre, totum in utero. Credis enim hoc de uerbo Dei, qui Deus est apud Deum.
10 [3]. Et audi aliam insinuationem, alium modum insinuandi Christum, quem scriptura praedicat. Ea enim dicit ante adsumptam carnem. Istum autem quomodo praedicat scriptura ? Verbum, inquit, caro factum est, et habitauit in nobis. Nam qui dixerat : In principio erat uerbum, et uerbum erat apud Deum, et Deus erat uerbum. Hoc erat in principio apud Deum. Omnia per ipsum facta sunt, et sine ipso factum est nihil, frustra nobis diuinitatem uerbi praedicaret, si uerbi humanitatem taceret. Vt enim illud uideam, hinc mecum agitur ; ut purger ad illud contemplandum, infirmitati meae ipse subuenit. Suscipiendo de natura humana ipsam naturam humanam, factus est homo. Venit cum iumento carnis ad eum qui iacebat in uia uulneratus, ut paruam fidem nostram incarnationis suae sacramento informaret atque nutriret, faceretque serenum intellectum ad id uidendum quod numquam amisit per id quod suscepit. Esse enim coepit homo, esse non destitit Deus. Ergo haec est praedicatio Domini nostri Iesu Christi secundum quod mediator est, secundum quod caput ecclesiae est, quod Deus homo est et homo Deus, cum dicit Iohannes : Et uerbum caro factum est, et habitauit in nobis.
11 [4]. Audite iam utrumque in illo notissimo capitulo Pauli apostoli : Qui cum in forma Dei esset, inquit, non rapinam arbitratus est esse aequalis Deo. Hoc est: In principio erat uerbum, et uerbum erat apud Deum, et Deus erat uerbum. Quomodo dixit Apostolus : Non rapinam arbitratus est esse aequalis Deo, si non aequalis Deo ? Si autem pater Deus, ille non Deus, quomodo aequalis ? Vbi ergo ille : Deus erat uerbum, ibi iste : Non rapinam arbitratus est esse aequalis Deo. Et ubi ille : Verbum caro factum est, et habitauit in nobis, ibi iste : Sed semetipsum exinaniuit formam serui accipiens. Adtendite. Per hoc ergo quod homo factus est, per hoc quod uerbum caro factum est, et habitauit in nobis, per hoc semetipsum exinaniuit formam serui accipiens. Quid enim exinaniuit ? Non ut amitteret diuinitatem, sed ut indueret humanitatem, apparens hominibus quod non erat, antequam homo esset. Sic apparendo se exinaniuit, id est seruans diuinitatem maiestatis et offerens carnis indumentum humanitatis. Per id ergo quod semetipsum exinaniuit formam serui accipiens, formam Dei non accipiens – de forma enim Dei cum diceret, non dixit : accepit, sed : cum in forma Dei esset; ad formam autem serui ubi uentum est : Formam, inquit, serui accipiens –, per hoc ergo mediator et caput ecclesiae, per quem reconciliamur Deo, per sacramentum humilitatis et passionis eius et resurrectionis et ascensionis et iudicii futuri, ut duo illa audiantur, cum semel locutus sit Deus. Vbi duo audiantur ? Vbi reddit unicuique secundum opera sua.
12 [5]. Hoc ergo tenentes, nolite quaestiones mirari hominum, quae serpunt sicut cancer, quemadmodum dixit Apostolus ; sed custodite aures uestras et uirginitatem mentis uestrae, tamquam desponsati ab amico sponsi} uni uiro uirgo casta exhiberi Christo. Virginitas corporis in paucis ecclesiae, uirginitas mentis in omnibus esse debet. Hanc uirginitatem uult serpens corrumpere, de quo idem Apostolus dicit : Desponsaui uos uni uiro uirginem castam exhibere Christo. Et timeo ne sicut serpens Euam seduxit astutia sua, sic et uestri sensus corrumpantur a castitate quae est in Christo. Vestri, inquit, sensus, id est uestrae mentes. Nam hoc magis proprium est. Sensus enim intelleguntur et huius corporis, uidendi, audiendi, odorandi, gustandi, tangendi. Mentes nostras timuit corrumpi Apostolus, ubi est fidei uirginitas. Modo ergo, o anima, uirginitatem tuam serua, fecundanda postea in amplexu sponsi tui. Saepite ergo, sicut scriptum est, aures uestras spinis. Turbauit fratres infirmos ecclesiae quaestio arianorum, sed in Domini misericordia superauit catholica fides. Non enim ille deseruit ecclesiam suam, etsi ad tempus turbata, ut semper supplicaretur ei, a quo in solida petra confirmaretur. Et adhuc mussitat serpens et non tacet : quaerit pollicitatione quadam scientiae eicere de paradiso ecclesiae, quem non permittat redire ad illum paradisum, unde primo eiectus est.