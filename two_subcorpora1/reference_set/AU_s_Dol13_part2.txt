
7. Ad coronam martyr armatur, et uenit blandiens pater et mater, ut impediant quod promittit Deus, pollicentes uanam hereditatem et auferentes lucis aeternitatem. Hic plane noli agnoscere retinentes, immo oderis hic patrem, pietate oderis talem, ne remaneat talis. Sic patrem, sic matrem, sic filios, sic fratres, sic uxorem in qua maior est quaestio, quando ad hunc articulum uentum fuerit, oderis et ipsam, si et ipsa impedire conatur. Euam caue : tunc non est membrum tuum, sed serpentis ministerium. Qui primam eius uocem insipienter audisti, nec experimento profecisti, sed ea ipsa uxor, ut impediat a corona martyrem uirum, et femineis dolis uiro quasi de lege praescribit et de ipso euangelio. «Audi, inquit, praeceptum». Quod praeceptum ? «Quod Deus coniunxit, homo non separet. Plane audi, ne spernas. Quod Deus coniunxit, homo non separet.» Sed uide, ne uxor a Deo separet. «Sed quod coniunxit, homo non debet separare». Humanus adfectus debet ab ipso Deo hominem separare ? Et ubi erit quod modo audistis : Quis nos separabit a caritate Christi ? Hic ergo timere noli: non homo separat quod Deus coniunxit, sed Deus separat separare conantem. Non audias ergo uxorem dicentem tibi : «Membrum tuum sum, ecce membrum es». Responde: «Si membrum meum putresceret et putrescendo totum corpus tabescere conaretur, a medico nonne praecideretur ? Nonne ipsum Dominum et medicum uerum audio dicentem : Expedit enim tibi ut pereat unum membrorum tuorum, quam ut totum corpus tuum eat in gehennam ?» Ergo responde, bene intellecta lege, contra male utentem legem. Nihil enim magnum facit serpens, nihil magnum conatur per Euam de lege te uelle decipere, qui primum Adam sine lege decepit. Vidit enim te modo de lege pasci et in esca tua laqueum ponit. Sed dic : «Oculi mei semper ad Dominum, quoniam ipse euellet de laqueo pedes meos». Ergo et in hoc periculo ubi de lege temptaris, oculi tui sint ad Dominum, quia et ipse ab eodem serpente de lege temptatus est.
8. Cum enim Dominus ad exemplum ponendum nobis certaminis atque uictoriae dignatus esset a diabolo temptari, sicut dignatus est ab impiis crucifigi, in prima temptatione – nam trinam fuisse legimus – diabolo de lege respondit dicenti : «Si filius Dei es, dic lapidibus istis ut panes fiant», ille de lege : «Non in pane solo uiuit homo, sed in omni uerbo Dei». Rursus in alia temptatione : «Adora me prostratus, et dabo tibi haec», et ille de lege: «Scriptum est : Dominum Deum tuum adorabis, et illi soli seruies». At ubi uidit se ille callidus serpens bis numero ex lege repulsum, de lege tetendit laqueum tertium : «Mitte te, inquit, deorsum de pinna templi, si filius Dei es». Et continuo ad instrumentum legis, ut inde pugnaret unde fuerat superatus : «Scriptum est enim, inquit : Angelis suis mandauit de te, in manibus tollant te, ne forte offendas ad lapidem pedem tuum. Quia ergo, inquit, si filius Dei es, suscipiunt te angeli ne uexeris, mitte te et quod es proba nobis». Numquid hic quia diabolus ausus est manum mittere ad legem, Dominus manum tulit a lege ? Et hic ex eadem lege uulnerauit inimicum, prostrauit, confusum abire fecit. Ait enim : «Scriptum est : Non temptabis Dominum Deum tuum». Et hic ergo quando uides uxorem impedire conantem te a martyrio, recitare tibi legem et dicere : «Quod Deus coniunxit, homo non separet», recita ibi et tu legem [euangelium] : «Quisquis uenit ad me et non odit patrem et matrem, uxorem et filios».
9. Noli ergo irasci, uxor. Cui tu hic in hac causa irasceris, quia te odit, odit et patrem in hac causa, odit et matrem. Sed parum est uxori, quia scriptum est : Dimittet homo patrem et matrem et adhaerebit uxori suae. Si parentes enim, id est pater et mater, dixerint filio : «Si non uult uxor tua manere nobiscum, tu nobiscum mane, et illam dimitte», adsumat hoc praeceptum uxor et pugnet, praescribat uiro et dicat ex lege Dei : «Immo illos dimitte et me noli dimittere. Recito enim : Dimittet homo patrem et matrem et adhaerebit uxori suae». Recitasti, intellexisti, uicisti ; prorsus nemo ambigit patrem et matrem separare conantes filium ab uxore sua esse dimittendos, ut uxor non deseratur. Sed intende, mulier, si fidelis esse dignaris, et sermonem fidei audire non dedignaris, intende: <unde> superaueris, et inde patere te superari. Ecce compescimus socerum tuum et socrum tuam, patrem et matrem uiri tui, qui genuerunt, qui nutrierunt, qui ad hanc aetatem qua tibi uir fieret perduxerunt, compescimus omnino et corripuimus auctoritate diuina et diximus : «Nolite separare uelle filium ab uxore propter uos, a uobis enim melius quam ab illa separatur. Si fieri potest, omnes simul estote. Si autem hoc fieri non potest, melius est ille cum illa quam uobiscum sine illa». Egimus causam tuam. Vicisti in hoc iudicio : patere ut uincaris in altero, quia et ibi causam tuam agimus. Deinde fideliter causam carnis tuae egimus: debemus relinquere causam sempiternae salutis tuae ? Disce. Non te separauerunt pater et mater uiri tui a marito tuo : non separabis uirum tuum a Deo tuo.
10. Ibi plus timenda fornicatio est in ea castitate quam Deo anima debet; ibi plus timenda est fornicatio, cui timebat Apostolus dicens : Desponsaui uni uiro uirginem castam exhibere Christo. Timeo autem ne, sicut serpens Euam seduxit in uersutia sua, sic et uestrae mentes corrumpantur a castitate Dei quae est in Christo Iesu. Vides, quia et ibi exigitur castitas. Quare non uis tu separari a uiro tuo ? Ne habeas fornicationis necessitatem ? Sed in martyrio uiri tui timere nihil debes. Illo enim coronato et a rebus humanis ad diuina translato, uidua eris ; si nupseris, fornicaria non eris. Sed forte uxor martyris nubere ulterius erubescis. Ecce coronato uiro tuo, in tuto sit et fides tua. Noli detrahere uirum tuum a complexu coniugii spiritalis. Et ibi exigitur castitas, et plus ibi quia maior ibi, plus ibi quia aeterna ibi. Perdidisti omnem qui fornicatur abs te. Quid enim agis aliud, ut tuis blandimentis superetur uir tuus, quam non sit in eo uirtus ? In quo non erit uirtus, quam male erit uir tuus ! Superatur elisus, blanditiis tuis effeminatus : quomodo uir tuus erit, qui iam uir non erit ? Quid enim agis, nisi ut tuis blandimentis cedat, Dei praecepta contemnat, Christum neget, idolis sacrificet? Ecce cuius carnem quaeris, anima fornicatur, ecce audi : Perdidisti omnem qui fornicatur abs te. Sed uis ut haereat tibi et separetur a Deo : audi quod sequitur : Perdidisti omnem qui fornicatur abs te ; mihi autem adhaerere Deo bonum est. Audi uirum tuum armatum fide, iaculantem contra iniquitatem tuam tela iustitiae: Certus sum, inquit, quia neque mors neque uita, neque angelus neque principatus, neque altitudo neque profundum, neque creatura alia poterit nos separare [nos] a caritate Dei, quae est in Christo Iesu. Forte hic dicis : «Sed in his omnibus non nominauit uxorem». «In his, inquis, omnibus non nominauit uxorem». Dolosa, apostolica uirtus etiam contra te uigilauit addendo : nec alia creatura. An forte dicere audebis te non esse creaturam ? Si creatura es, immo quia creatura es, nec tu separabis quem nulla creatura separabit.
11. Ita locuti sumus quasi uiri festinent ad martyria et ab uxoribus impediantur: consolemur etiam infirmum sexum. Quam multae coronatae sunt et a uiris non uiriliter blandientibus superatae non sunt ! Perpetua unde facta est perpetua, <nisi quia … perpetua ? > Vnde tantae felicitatis capax Felicitas, nisi quia eam temporalis non terruit infelicitas ? Ergo ne etiam feminae in hac causa uirorum blandimentis seducantur, adtendatur ab eis Perpetua, adtendatur Felicitas, et teneatur perpetua felicitas.
12. Non ergo irascatur in tali causa pater et mater, non uxor, non filii, non fratres ; et si irascentur, additum est : oderis insuper animam tuam. In hac ergo causa male diligis uxorem tuam, qui iuberis et odisse animam tuam. Quid prodest, inquit, homini, si totum mundum lucretur, animae autem suae detrimentum patiatur ? Et tamen ipsam iuberis odisse, ne et ipsa seducat uolens hic esse, uolens huic carni semper adhaerere, nolens in meliora emigrare; oderis talem, ne habeas talem. Quid enim aliud in hominibus quos temptat periculum persecutionis susurrat intrinsecus, quam «Nega, uiue : ages postea paeniten­tiam»? Anima est: perire uult. Oderis eam perire uolentem. Ne perire permittas, castiges, obiurges, informes, in auxilium Deum inuoces. Marcescit enim a te et deficit periculis huius uitae, fidei oculis non rectis contemplatur aeternam uitam: erige illam exhortatione et dic: «Quare tristis es, anima mea, et ut quid conturbas me ?» Forte respondebit tibi : «Quia infirma sum». Ergo habes quod sequitur : Spera in Dominum, ipse erit uirtus tua, ipse erit firmitas tua. Spera in Dominum, quoniam confitebor illi, non negabo illum, quoniam confitebor illum. Tu autem, anima, murmurabas : «Nega illum». Confitebor illi : salutare uultus mei et Deus meus. Ergo qui amat animam suam, perdat eam hic, ut in uitam aeternam inueniat illam. Ergo contraria susurrantes non audias, nec patrem nec matrem, nec uxorem, nec filios, nec ipsam animam tuam.
13. Tamdiu audiatur uxor cum timore separationis coniugalis, quamdiu non aliquid suadet unde offendatur Deus. Ita tenebunt omnes gradus ordinem suum : excellens uirginitas, subsequens uiduitas, tertia coniugalitas, nulla sine mercede. Virgines cogitent Mariam, uiduae Annam, coniugatae Susannam. Omnes habent praemia sua, et ex omnibus his gradibus martyres minime defuerunt. Timet uir in articulo martyrii ne sit illi uxor Eua, timet et uxor in articulo martyrii ne sit illi maritus serpens. Ne autem audiat aliquem aliquid contra Deum suadentem. Hucusque ualeat carnalis adfectus ; spiritalem murum non transcendat carnis infirmitas : infra sit, quia infra est. Anima subdita Deo ducat carnem, non in carnis principatu anima seducatur a Deo : peruersum est. Tu uis principatum habere in domo tua, multo magis Deus in sua. Haec retinete et meditamini, haec in omnibus martyrum sollemnitatibus imitamini, et Deus pacis erit uobiscum. Conuersi ad Dominum…

