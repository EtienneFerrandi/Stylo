 De martyribus et de lunae defectu et de avorsibus vel filacteriis.
Sicut frequenter ammonui, fratres carissimi, iterum suggero, ut nemo ex vobis credat temporibus nostris martyres esse non posse.
 
Martyr graecus sermo est, et latine dicitur testis.
 
Sicut enim iam saepe diximus, quicumque testimonium pro iustitia dederit christo, sine dubio martyr erit; et quicumque defensoribus luxuriae et persecutoribus castitatis pro dei amore restiterit, martyrii coronam accipiet.
 
Sunt ergo et nostris temporibus martyres: nam et qui male agentes cum iustitia et caritate castigat, qui ammonet non facile iurandum, non periurandum, non detrahendum, non maledicendum, qui pro istis rebus quae deo placent testimonium perhibet, christi martyr erit.
 
Et ille qui castigat, ut non observentur auguria, filacteria non adpendantur, nec praecantatores vel aruspices requirantur, dum contra istas temptationes diaboli loquitur, pro christo testimonium dare cognoscitur.
 
Et in hoc, fratres carissimi, adversarii nec parva temptatio est, quando stulti homines dies et calendas, solem et lunam colenda esse arbitrantur.
 
Nam in tantum, quod peius est, verum est quod ammonemus, ut non solum in aliis locis, sed etiam in hac ipsa civitate dicantur adhuc esse aliquae mulieres infelices, quae in honore iovis quinta feria nec telam nec fusum facere vellent.
 
In istis talibus baptismum violatur, et sacramenta christi patiuntur iniuriam.
 
Et illud quale est, quando stulti homines quasi lunae laboranti putant se debere succurrere, qui eius ignitum globum naturali aeris ratione certis temporibus obductum aut vicino solis occidui ardore suffusum, quasi aliquem contra caelum carminum credunt esse conflictum, quem bucinae sonitu vel ridiculo concussis tintinabulis putant se superare posse tinnitu, aestimantes quod eam sibi vana paganorum persuasione sacrilegis clamoribus propitiam faciant; et cum illa homini rationabili exhibeat deo ordinante servitium, homo illi ad iniuriam dei stultum reddit obsequium?
 
  refugiat, quaesumus, ac detestetur quisque ille sapiens ac fidelis errores, immo furores, ista erubescenda ludibria.
Si huius luminaris elementum inferior te, cur metuis ne eam offendas silentio tuo?
 
si praestantior te est, cur putas ne quod indigeat auxilio tuo?
 
nonne, carissimi, aperte diabolus exercet deceptiones suas, quando aliquibus mulieribus persuadet, ut postquam duos aut tres filios genuerint, reliquos aut iam natos occidant, aut poculum avorsionis accipiant: timentes ne forte, si plures filios habuerint, divites esse non possent?
 
et haec facientes quid aliud credunt, nisi quod illos, quos deus iusserit nasci, pascere aut gubernare non possit?
 
et forsitan illos occidunt, qui aut deum melius servire aut ipsis parentibus perfecto amore potuerant oboedire.
 
Pro qua re sacrilego aut parricidali ritu venenatas potiones accipiunt, ut inperfectam filiorum vitam inmatura morte per viscera materna transmittant, et per quoddam remedium cum quodam potu crudele bibant poculum orbitatis.
 
Lugenda persuasio! alienum a se putant illud quod per earum haustum transit venenum; et nesciunt quia hoc genere, dum conceptum in visceribus excipiunt morte, in sterelitate concipiunt.
 
Quod si adhuc infantolus qui possit occidi intra sinum materni corporis non invenitur, non minus est quod ipsa intra hominem natura damnatur.
 
Quid, infelix mater, immo non geniti filii iam noverca, quid medicamenta in perpetuum nocitura de foris requiris?
 te cum, si velis, intra habes salubriora remedia.
Vis iam non habere filium? relegiosum cum viro conscribe pactum: de virtute pudicitiae finem partus accipiat.
 
Fidelissimae feminae sterelitas sola sit castitas.
 
Illud quoque, carissimi, sicut iam superius diximus, funestum est occulti persequutoris ingenium, quando aliquarum mulierum filii diversis temptationibus aut infirmitatibus fatigantur, lugentes et adtonitae currunt matres; et quod peius est, non de ecclesiae medicina, non de auctore salutis exposcunt atque eucharistia christi et, cum sicut scriptum est, oleo benedicto a presbyteris deberent perunguere, et omnem spem suam in deo ponere.
 
Econtrario faciunt, et dum salutem requirunt corporum, mortem inveniunt animarum.
 
Et atque utinam ipsam sanitatem vel de simplici medicorum arte conquirerent.
 
Sed dicunt sibi: illum ariolum vel divinum, illum sortilegum, illam erbariam consulamus; vestimentum infirmi sacrificemus, cingulum qui inspici vel mensurari debeat; offeramus aliquos caracteres, aliquas praecantationes adpendamus ad collum.
 
Inter haec una diaboli persuasio est: aut per avorsum occidere crudeliter filios, aut per caracteres sanare crudelius.
 
Interdum solent aliquae mulieres, quasi sapientes et christianae, aegrotantibus filiis suis, aut nutricibus aut aliis mulieribus, per quas diabolus ista suggerit, respondere et dicere: non me ego misceo in istis talibus rebus, quia legitur in ecclesia: non potestis calicem domini bibere, et calicem daemoniorum; non potestis mensae domini participes esse, et mensae daemoniorum.
 
Et cum haec quasi excusans se dixerit: ite, et facite vos quomodo scitis; expensa vobis de cellario non negatur.

 Quasi vero per haec verba possit tam detestabile crimine innoxia deteneri.
Sed non ita est: nam non solum mater, si permiserit, sed etiam alii, quicumque consenserint, sacrilegii crimen incurrent.
 
Sic enim apostolus ait: non solum qui faciunt, sed etiam qui consentiunt facientibus.
 
Haec enim tam viri quam feminae, si diligenter vultis adtendere, et omnes insidias diaboli fideliter contenditis evitare vel fugere, ad aeternam beatitudinem cum secura conscientia poteritis pervenire: praestante domino nostro iesu christo.
 
