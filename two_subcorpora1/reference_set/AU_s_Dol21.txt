Sermo beati Augustini super uerbis Apostoli :
O altitudo diuitiarum sapientiae et scientiae Dei,
et de psalmo LIX : Deus, reppulisti nos et destruxisti nos,
iratus es et misertus es nobis,
et de psalmo CXVIII : Bonum mihi quod humiliasti me,
ut discam iustificationes tuas

1. Diuinae lectiones, quae nos spiritaliter pascunt, admonent quod uobis exspectantibus intentisque praerogemus, et tamquam de dominico cellario, cuius dispensatores sumus, aliquid esurientibus apponamus. Apostolica lectio his uerbis enuntiata nobis est, quam nobiscum recordatur sanctitas uestra : O altitudo diuitiarum sapientiae et scientiae Dei, quam incomprehensibilia sunt iudicia eius, et inuestigabiles uiae eius. Quis enim cognouit sensum Domini, aut quis fuit consiliarius illius, aut quis prior dedit illi et retribuetur ei ? Quoniam ex ipso et per ipsum et in ipso sunt omnia, ipsi gloria in saecula saeculorum, amen. Vt autem exclamaret Apostolus et quadam tamquam profunditate iudiciorum Dei perterritus diceret : O altitudo diuitiarum sapientiae et scientiae Dei, superius dixerat : Conclusit Deus omnes in peccato, ut omnium misereretur. Post hanc ergo sententiam ubi ait : Conclusit Deus omnes sub peccato, ut omnium misereatur, quia reuera nescio quid profundum est prius factos esse homines in manifesto reos conscientiae suae, ut eis posset confitentibus subueniri, exclamauit : O altitudo diuitiarum sapientiae et scientiae Dei. Vbi altitudo diuitiarum sapientiae et scientiae Dei ? In eo quod conclusit Deus omnes in peccato, ut omnium misereatur. Quo peccato ? Incredulitatis. Nam hoc uerbo usus est : Conclusit, inquit, Deus omnes in incredulitate, ut omnium misereatur. Adsit itaque ipse Dominus Deus noster, cuius diuitias laudans exclamat Apostolus, et de ipsis occultis et profundis diuitiis suis aliquid nobis impertiri dignetur, ut, quod sentimus esse inexplicabile, aliquo modo dicamus, non ut explicemus, sed ut inexplicabilia commendemus. Videtur enim humana quadam infirmitate uelut defecisse Apostolus in explicando quod laetatus est in intuendo. Vidit nescio quid quod explicare lingua non posset, corde conspexit cui uerbis minus idoneus fuit, et non inuenit quomodo nos intentos faceret ad illud quod uidit, nisi exclamaret et erigeret corda nostra dicens : O altitudo diuitiarum sapientiae et scientiae Dei, ut erecta corda nostra ad illum dirigantur cuius ille uidens diuitias exclamauit, non ad os infirmi dispensatoris qui illas diuitias non poterat explicare. Hoc itaque pro nostro modulo fecerimus, et nos intenderimus corda uestra ad illum cuius omnes sumus et sub quo uno magistro omnes in hac schola condiscipuli sumus, ubi sunt Dei diuitiae, ubi est altitudo diuitiarum, et inscrutabilia iudicia eius et inuestigabiles uiae eius ubi sunt, quia conclusit omnes in incredulitate, ut omnium misereatur.
2. Qui conclusit omnes in incredulitate uidetur irasci, sed qui miseretur omnium placidus est. Ergo capitulum Apostoli consentit psalmo : Deus, reppulisti nos et destruxisti nos, iratus es et misertus es nobis. Audi iratum et misertum. Conclusit Deus omnes in incredulitate, ut omnium misereatur. Quid uoluit facere Dominus Deus noster ? Primo irasci, repellere, humiliare, et postea subuenire, auersum uocare, conuersum exaudire, exauditum adiuuare, adiutum mutare, mutatum coronare. Coniunge alia testimonia scripturarum. Ait ipsa uox unius cuiusdam hominis laborantis in hac terra, hoc est ipsius Adam, generis humani – quod tamen genus humanum non dimisit secundus homo de caelo, ut primo terreni, postea fierent caelestes. Quia enim humiliati, inde terreni ; quia depositi, inde terreni ; quia repulsi, inde terreni ; sed quia ille qui reppulit et deposuit et humiliauit misertus est nostri, inde caelestes. Audiamus ergo ipsius hominis uocem alibi dicentis : Priusquam humiliarer, ego deliqui. Gemens in sua humilitate, agnouit peccatum suum ; sibi tribuit iniquitatem, iustitiam Deo. Quid enim ait ? Priusquam humiliarer – quod est poena quam Deus inflixit –, ego, inquit, deliqui. Ne iniustus uideatur Deus qui me humiliauit, praecessit delictum meum, secuta est humiliatio mea. Iustus ergo iudex Dominus Deus meus. Non enim ad hanc humiliationem uenirem, nisi primo delinquerem. Et quoniam ipsa humiliatio eius iram quidem uidetur sonare Dei iudicis, sed ad misericordiam pertinet, audi eiusdem uocem alibi : Bonum est, inquit, mihi quoniam humiliasti me, ut discam iustificationes tuas. Intendat caritas uestra quid dicat : Priusquam humiliarer, ego deliqui. In poena uidetur gemere, in compedibus suspirare, in ista mortalitate et infirmitate terrena auxilium eius quaerere confitendo, quem offenderat delinquendo. Hoc enim sonant uerba haec : Priusquam humiliarer, ego deliqui, hoc est : Non tibi humiliationem meam imputo, Deus meus : ego feci quod malignum est, tu fecisti quod iustum est.
3. His uerbis congruunt illa uerba quae cantauimus. Qui enim dicit : Deus, reppulisti nos et destruxisti nos, ipse dicit : Priusquam humiliarer, ego deliqui. Audisti enim quia reppulit Deus ; audisti quia deposuit Deus, id est de altitudine deiecit ad terram. Audisti. Quaere causam, quare hoc fecerit Deus : Priusquam humiliarer, ego, inquit, deliqui. Audisti praecedens delictum tuum et consequentem iustitiam Dei ; audi quia et ipsa iustitia Dei, quae te humiliauit, non tantum seueritatem iusti iudicis indicat, sed etiam clementiam misericordis. Ait enim, quod paulo ante dixi : Bonum est mihi quod humiliasti me, ut discam iustificationes tuas. Quid ergo, fratres mei ? Irascebatur Deus cum humiliaret, an miserebatur ? Si nihil profuit nobis humiliatio, nimiae seueritati Dei deputetur ; quae quidem si esset, de iniustitia eius queri non possemus. Rependat enim meritum suum peccator ; non sibi blandiatur superbus et iniquus ; inueniat primo quid dignus sit, ut sic cognoscat quid ille praestiterit. Itane audet cuiusquam hominis peccatoris cor renuntiare sibi nisi supplicium, renuntiare sibi nisi iustissimam poenam ? Aut si fuerit supplicium consecutum iniquitatem hominis, potest dici iusto iudici : «Male fecisti damnare peccantem»? Hoc ergo nobis peccantes renuntiemus, ita confiteamur in poenis et delicta nostra et iustitiam Dei nostri : ita enim merebimur in ipsa poena nostra inuenire misericordiam Dei. Hoc, fratres carissimi, nemo inuenit, nisi qui se prius humiliauerit. Et quia dicturus sum sicut possum, non arbitror quemquam uestrum intellecturum quod dicturus sum, nisi primo fumum superbiae compresserit, quo mentis oculi tenebrantur, ne misericordia Dei in ipsa poena possit intellegi.
4. At primo uidete hoc in ipsa uita cottidiana – inde enim potestis habere ad intellegendum uiam, quia non deseruit hominum mortalitatem – quibusdam similitudinibus in ipsis factis eorum, ut ostendatur nobis posse infligi poenam misericorditer. Quid dicam ? Tu das disciplinam seruo tuo, et dans disciplinam utique in eo ipso quod punire uideris misereris, sed non dico seruo : forte sic irasceris seruo, ut oderis eum. Non quidem ita debes, si christianus es ; non ita debes, si hominem te esse consideras ; non ita debes, si consideras diuersa quidem esse nomina “seruus” et “dominus”, sed non diuersa “homo” et “homo”. Non ita debes odio persequi peccantem seruum. Sed quia ita solent homines, respuamus istam similitudinem, filium ponamus. Nemo potest nisi amare filios : non enim laudandus est homo qui amat filium suum. Si enim dilexeritis eos qui uos diligunt, quam mercedem habebitis, ait Dominus, nonne publicani hoc faciunt ? Quanto magis filios, quos generant homines successores sibi. Nemo omnino potest iure ipso naturae odisse quem genuit. Nec in eo laudandus est homo, quod inuenitur in bestia. Nemo laudat hominem amantem filios suos. Non in pecoribus tantum mitibus hoc inuenis : feritas leonum mitescit ad filios, tigres amant filios suos, serpentes fouent oua et catulos nutriunt. Ergo si ea quae uidentur esse saeua et aspera in creatura non seruant asperitatem et saeuitiam erga quos gignunt, quid magnum facit homo amare filium suum ? Sed propterea ista dixi, fratres, ut uideatis posse esse poenam miserantis de exemplo filiorum, de illa re quam nemo potest odisse. Videt ergo aliquis filium suum in superbiam ire, extolli aduersus patrem, usurpare sibi amplius quam oportet, uelle diffluere in nugas deliciosas, uelle dilapidare quod nondum possidet ; et est ille, cum hoc facit, laetus, ridens, gaudens, exsultans ; ille autem cohibet obiurgatione, poena, flagellis, aufert risum, ingerit fletum, bonum uidetur abstulisse et intulisse malum – uide quid abstulit : laetitiam, uide quid intulit : gemitum –, et tamen, si dimisisset illam impunitam laetitiam, crudelis esset ; quia coegit ad fletum, misericors inuenitur. Si ergo pater qui cogit ad fletum misericors inuenitur, quare non intellegimus etiam creatorem nostrum potuisse facere quod cantauimus : Deus, reppulisti nos et deposuisti nos? Sed quare hoc ? Numquid ad interitum, numquid ad perditionem ? Audi quod sequitur : Iratus es et misertus es nobis. Quare tibi iuste irascitur ? Coniunge, quod iam diximus : Priusquam humiliarer, ego deliqui. Quid tibi prodest quod repulsus es et depositus es ? Bonum est mihi quoniam humiliasti me, ut discam iustificationes tuas.
5. Referamus nunc animum ad illud apostolicum : Conclusit Deus omnes in incredulitate, ut omnium misereatur. Primum peccatum hominis superbia fuit : sic in Genesi legimus, sic in alia scriptura inuenimus. In Genesi quid legimus ? Quia positus est creatus et formatus homo in paradiso, sub quadam lege, sub quodam mandato ; mandatum quod illi impositum est hoc illi ostendebat : sic eum esse factum magnum, ut super se haberet maiorem. Humilitatem ergo Deus subdito sibi homini semper retinendam esse imperauit, id est ut seruaretur humilitas hominis constituti sub Deo. Factus quidem homo est ad imaginem Dei et, sicut alio loco scriptum est, dedit illi uirtutem continendi <omnia> : omnia sub illo erant, sed supra illum erat qui fecit omnia. Sic ergo debuit homo adtendere quae erant sub se, ut magis adtenderet eum qui erat super se ; haerens enim superiori, possideret securius inferiora ; a superiore autem recedens, inferioribus subderetur. Quemadmodum si tres homines ponamus : unum hominem habentem seruum, habentem et dominum, quomodo plerumque euenit ut serui peculiosi habeant seruos. Intendite : habet seruum, habet dominum ; subest uni, praeest alteri ; superior est seruo, inferior domino suo. Tertium posuimus seruum serui, primum autem dominum domini, medium uero et seruum et dominum : dominum serui sui et seruum domini sui. Tertius ille non est nisi seruus, primus ille non est nisi dominus, medius ille et seruus est et dominus. Securus autem possidet seruum suum, si non offenderit dominum suum. Et tres quidem homines diximus : omnes eiusdem generis sunt, omnes ex eadem substantia atque natura subsistunt. Non sic illa tria : Deus et homo et creatura homini inferior. Alterius enim generis nec eiusdem substantiae conditor et conditum, factor et factum, artifex et opus, creator et creatura. At uero quae creata sunt, generaliter quidem creata uocantur omnia, sed naturis et ordinibus et meritis et locis differunt. Primo enim spiritalia sunt et postea carnalia, ipsa quae condidit Deus, quae fecit Deus. Primum locum habent spiritalia, ultimum habent corporalia. Spiritale autem quiddam mens humana, ubi imprimitur similitudo et imago Dei ; corporalia autem omnia quae sensibus corporis subiacere cernimus : nota sunt omnibus, uidentur, audiuntur, olent, sapiunt, tanguntur ; dura mollia, calida frigida, aspera lenia, omnia haec corporalia dicuntur, inferiora sunt. Supra haec omnia homo constitutus est, sed secundum animum, secundum mentem, secundum id quod in illo est factum ad imaginem et similitudinem Dei. Non enim Deus corporali forma circumscriptus atque conclusus est, ut ex alia parte habeat dorsum, ex alia parte habeat oculos, sed lux quaedam est, nec talis qualem uidemus oculis, nec si hanc qualem uidemus oculis augeas, dilatans eam per phantasiam cogitationum tuarum, et facias campos lucis et montes lucis et arbores lucis, per uanitates cogitationum tuarum uolitans. Vis intellegere lucem spiritalem ? Quaere unde intellegis.
6. Hanc ipsam, inquam, lucem intellege, qua intellegis. Quid dixi ? Vides alba et nigra oculis corporeis, adiuuaris extrinsecus luce aut solis aut lunae aut lucernae aut alicuius igniculi. Porro si lux illa extrinsecus non adiuuaret oculos tuos, frustra paterent lumina tua et sine causa lumina uocarentur. Quid autem in te pateat et sanum sit, id est oculus, et quid ad adiutorium admoueatur extrinsecus, id est lumen, et quid sit ad quod uidendum adiuueris, id est colores et formae, nosti et discernis. Hoc de oculis diximus. Audis uoces, nosti unde audias. Oculi non audiunt, sed nec aures uident. Deest aliquid oculis ad sentiendas uoces, et deest aliquid auribus ad sentiendos colores. Tibi autem nihil horum deest, quia per oculos uides, per aures audis. Cognoscis ergo et quae olent, et quod membrum admoueas unde odorem sentias, nosti. Non enim aurem admoues ut sentias suauitatem odoris, sed affers illud quod tibi ad olfaciendum Deus creauit. Nec cum uis aliquod pulmentum gustare, ad aures aut ad oculum ponis : nosti ibi non esse sensum diiudicantem sapores. Et uis aliquid sentire an durum an molle, an frigidum an calidum sit ? Nosti quia uniuerso corpore tuo potes sentire contactum. Haec nosti. Bene. Intendite ad illud interius : quis est hic intus cui renuntiant omnes isti sensus quod sentiunt homines ? Ista enim tamquam instrumenta sunt, ista quasi in seruitutem subiecta sunt. Sensus est nescio quis interior imperator cui nuntii isti renuntiant quidquid foris inueniunt. Ille autem interior, qui discernit haec omnia, profecto superior est quam sunt haec omnia. Ergo oculus habet quod uideat, auris quod audiat, nares quod olfaciant, os quod gustet, manus quod tangat, et mens non habet quod per seipsam possit intueri ? Ipsa quidem mens sentit album et nigrum, sed renuntiantibus oculis ; ipsa sentit in uocibus canorum et asperum, sed renuntiantibus auribus; ipsa sentit in odoribus suaueolentia et graueolentia, sed renuntiantibus naribus ; ipsa sentit dulce et amarum, sed ore nuntiante ; ipsa sentit durum et molle, sed cum manus contrectans renuntiauerit. Potest ergo ista sentire, renuntiante corpore, tam multa et uaria : numquid per seipsam non est idonea sentire aliquid, nullo sibi membro corporis renuntiante ? Quaere ergo quid per seipsam sentit, et inuenies ubi sit imago Dei. Alba et nigra per oculos sentiebat, canora et absurda aures renuntiabant. Et ne rursus curram per singula haec quae adiacent corpori, membra corporis renuntiabant. Iustum et iniustum, numquid oculi renuntiant ? Iustum et iniustum discernit mens et dicit : «Hoc iustum est, hoc iniustum est». Quaere quis renuntiauerit ? Si color est iustitia, oculi renuntiauerunt ; si sonus est iustitia, aures renuntiauerunt ; si odor est, nares renuntiauerunt ; si sapor, os renuntiauit ; si duritia uel mollitudo est, manus renuntiauit. Si nihil horum est, quis renuntiauit, nisi lumen interius ? Haec ergo natura, ista substantia quam uidetis excellentem, de qua, si uelim copiosius dicere, tempus non sufficit, quiddam interius, quiddam diuinum in nobis factum est ad imaginem et similitudinem Dei; supra omnia corporea est, et sic erat factum ut omnis ei corporea creatura subdita deseruiret, sed tamen ipsa mens non est Deus. Nam si Deus esset, numquid peccasset ? Deus enim incommutabilis est. Mens autem nostra quia creata est, quia facta est, non est hoc quod Deus. Mutabilis est. Videmus et nunc mutationes ipsas. Sapit, desipit ; meminit, obliuiscitur ; uult, non uult ; delectatur, contristatur. Istae mutabilitates non cadunt in Deum, qui supra mentem est, et creator est mentis.
7. Sed tamen hoc totum quod dixi supra corpus est, infra Deum est, infra Dominum et supra seruum. Ista sunt tria, de quibus paulo ante dicebam. Si ergo tres homines, cum sint omnes homines, ordinantur per quandam conditionem uitae huius, ut unus eorum sit dominus tantum, alter eorum sit seruus tantum, alter uero eorum et seruus sit domini et dominus serui, quomodo putatis et quam facilius et quam distinctius ordinatam esse uniuersam creaturam ? Natura et substantia mentis posita sub Deo, natura uniuersi corporis posita sub mente. Sed quomodo dicebam : tunc ille securus possidet seruum suum, si <non> offenderit dominum suum, ita mens illa, si non per quandam superbiam, qua suae potestatis esse uoluit, offenderet Dominum suum, semper illi tamquam seruus uniuersa natura corporis subderetur. Quia uero per superbiam offendit Dominum, facta est illi creatura corporis, quae data erat in famulatum, ad tormentum poenae, ad tormentum uindictae. Per corporis enim difficultatem modo mens cruciatur, cum uniuersae naturae corporis antea dominaretur. Quemadmodum si homo ille – hinc enim melius accipitis illustriorem similitudinem, quia et hoc ipsum, quod difficulter intellegimus, ad poenam pertinet, qua humiliati sumus : de consuetudine damus aliqua documenta. Tres seruos illos rursus ante oculos pone, quia hoc uix intellegis, cum sit distinctius ; distinctiora enim sunt ista, quo diuersa sunt : longe enim aliud Deus quam mens, et longe aliud mens quam corpus. At uero in illis tribus homo est, et homo, et homo. Natura diuersa non est, sed conditio ordinem facit; tamen quia illa in consuetudine nostra sunt, facilius ipsa intellegimus, quam illa quae distinctiora sunt. Modo ergo hoc intellege, quod dicimus. Fac illum medium – quia ita est seruus, ut et dominus sit ; ita est dominus, ut et seruus sit : seruus superioris, dominus inferioris – fac ergo eum offendisse dominum suum. Vnde offendit ? Per superbiam quandam. Considerauit enim quod et ipse seruum haberet, et ausus est extolli aduersus dominum suum, eo ipso quo uidebatur habere in potestate seruum suum. Erexit se aduersus dominum suum, iussit dominus eius ut a seruo suo caederetur. Etenim ille dominus domini dominus amborum erat. Non enim tantum habebat in potestate seruum suum seruus ille, quantum ambos dominus amborum. Quando enim posset contemnere dominum illum, nullius seruum, ut non caederet dominum suum, iubente potiore domino amborum ? Iussit ergo Deus noster, quia offendimus eum, ut de corpore nostro cruciaremur ; et factum est mortale corpus nostrum, et coepimus inde poenas pati, unde superbire aduersus Dominum ausi sumus. Caedimur modo ergo a seruo nostro. Cruciamur in tormentis carnis nostrae ; humiliauit nos Dominus, ut uapularemus a seruo.
8. Quare autem humiliauit, ut uapularemus a seruo ? Quia prius deliquimus: Priusquam humiliarer, ego deliqui. Positus ergo sub uerbere serui tui, exclama ad Dominum Deum tuum, et dic ei : Bonum mihi est quoniam humiliasti me, ut discam iustificationes tuas. Quas iustificationes tuas ? Quia, quomodo ego habeo seruum corpus, habes et tu seruum me. Et quomodo ego quaero ut obtemperet mihi corpus, sic debui obtemperare tibi. Ergo ex hoc didici iustificationes tuas, tamquam loquente desuper mihi Domino meo et dicente : «O serue nequam, saltem iam in ista humiliatione constitutus, agnosce quem offendisti, et cui subiectus fueris. Certe cruciaris a seruo tuo : habes corpus et uis ut in omnibus obtemperet tibi, uis ut cum manum leuas, sequatur manus ; cum pedem leuas, sequatur pes. Et quamquam caedi te uoluerim a seruo tuo, adhuc seruit tibi seruus tuus». Etenim cum uolumus ambulare et locum corpori mutare, iubemus pedibus, et obtemperant ; iubemus oculo ut uideat, quando aliquid uolumus intueri : non nobis contradicit, conuertitur, renuntiat nobis. Admouemus aurem sonis, statim renuntiat quid sonet ; leuamus manum ad aliquid tractandum, non resistit. In eo enim quod nobis seruit corpus, indicat nos esse dominos suos ; in eo uero quod nobis resistit, indicat habere nos Dominum. Sed uideamus in quo tibi non obtemperat corpus tuum. Verbi gratia potes ambulare decem milia passuum, uis uiginti : non obtemperat. Potes ambulare quinquaginta milia, uis sexaginta : non obtemperat. Vis duabus noctibus uigilare : obtemperat ad partem, ad aliam partem non obtemperat. Mouere uis manum ad aliquid leuandum : leuat aliquid; ad aliud aliquid conaris: non obtemperat. Adde tot cruciantes difficultates infirmitatis et corruptionis eius quae numerari non possunt, et intende corpus quomodo quod corrumpitur adgrauet animam. In eo ergo quod tibi seruit, ostendit te esse dominum suum ; in eo autem quod tibi resistit, admonet ut seruias Domino tuo. Ergo dic Domino tuo : Bonum est mihi quoniam humiliasti me, ut discam iustificationes tuas. Quomodo discis iustificationes eius ? Vt sic iam non dedigneris seruire Domino tuo, quomodo tibi uis seruire corpus tuum. Et incipis iam seruire Domino tuo, et nondum tibi, sicut uis, seruit corpus tuum. Credis enim qui infidelis eras, sequeris praecepta Domini tui, ambulas uiam, sed nondum est perfecta in te iustitia : propterea nondum est perfecta oboedientia in seruo tuo ; adhuc manet aliquid amaritudinis, ne dulcescat tibi iste mundus, et non desideres Dominum tuum qui fecit mundum.