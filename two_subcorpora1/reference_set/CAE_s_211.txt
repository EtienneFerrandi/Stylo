 De quinquagesimo.
Hodie, fratres carissimi, omnia quae nobis lecta sunt cum festivitate conveniunt.
 
Psalmus enim: redde mihi, inquit, laetitiam salutaris tui, <et> spiritu principali confirma me; evangelium autem: venit, inquid, spiritus veritatis; scriptura vero apostolicorum actuum: repleti sunt, inquid, omnes spiritu sancto.
 
Conpleta sunt ergo omnia atque perfecta: psalmus adventum sancti spiritus petiit, evangelium venturum esse promisit, scriptura apostolicorum actuum iam venisse memoravit.
 
Nihil itaque de rerum divinarum ordine in lectionibus deest: quia in propheta deprecatio est, in evangelio promissio, in actibus plenitudo.
 
De ipso enim spiritu sancto etiam beatus paulus apostolus contestatur dicens: alii datur sermo sapientiae, alii sermo scientiae, alii fides in eodem spiritu.
 
Haec autem omnia operatur unus atque idem spiritus, dividens singulis prout vult.
 
Sed dicit fortasse hoc loco aliquis: si eis tantum dividit dona sua spiritus quibus vult, ergo extra culpam est qui non accipit donum; quia divisio gratiarum non ex accipientis pendet voto, sed ex arbitrio dividentis.
 
Verum est, dilectissimi, sed ita tamen verum est, ut hoc de virtutibus tantum, non de vita intellegamus.
 
Virtutes enim non omnes possumus obtinere, etiamsi velimus; vitam tamen omnes possumus capere, si cum dei adiutorio requiramus, secundum illud: omnis enim qui petit accipit, et qui quaerit invenit.

 Divisio ergo sublimium et excellentium gratiarum ad arbitrium et ad dispensationem sancti spiritus pertinet; conversatio vitae bonae ad fidem hominis ac laborem: omnis enim qui petit accipit, et qui quaerit invenit.
Petat tantum aliquis toto corde, et quaerat: qui tibi iussit quaerere, sine dubio praestat, ut valeas invenire.
 
Numquid enim mentitur sermo divinus? pulsate, inquit, et aperietur vobis.
 
Vt quid pulsare nos praecepit, nisi quia vult aperire pulsantibus?
 
in homines ipsos haec iniquitas non cadit, ut se velit rogari, qui nolit annuere: omnis enim qui praestandi non habet votum, petentis refugit postulatum.
 
Nemo est qui se rogari velit, nisi qui ante apud se deliberarit ut praestet.
 
Ergo deus, qui omnibus vult tribuere, ab omnibus vult rogari, dicens: petite et dabitur vobis, quaerite et invenietis.
 
Sed dicere forsitan potest aliquis: si omnis qui petit accipit, ergo etiam si virtutes petamus, accipiemus.
 
Cur enim non etiam virtutes petamus, si omnia possumus accipere quae petierimus?
 
non ita est, dilectissimi: superbum est enim et supra hominis conditionem, virtutum gratiam postulare; humilis quippe esse debet humana interpellatio, non praesumptiosa: salutem tantum postulans, non vanitatem.

 Cum enim nullus homo extra peccatum esse possit, quae inpudentia est, eum virtutes petere, qui adhuc de venia ad plenum securus esse non possit?
sufficit ergo homini misericordiam domini promereri; maximam se a deo obtinuisse virtutum gratiam debet credere, qui potuerit ad indulgentiam pervenire.
 
Qui enim aliquid praesumptiose petierit, hoc ipso minus meretur accipere, si altiora praesumpserit postulare.
 
Huc accedit, quod homo virtutum gratiam petens, si non offenderit deum precum praesumptione, periclitari tamen poterit vanitate.
 
Non enim omnibus expedit, exercendarum virtutum gratiam possidere: sunt qui tutiores sunt in humilitate positi, quam iactantia sanctitatis inflati; sunt quibus periculosa est ipsa sublimitas gratiarum.
 
Qui in excelso positus firmiter stare non novit, hoc ipso gravius cadit, quod ad altiora conscenderit.
 
Et ideo beatus apostolus: divisiones, inquit, gratiarum sunt; et: haec omnia operatur unus atque idem spiritus, dividens singulis prout vult.
 
Bene ait, prout vult: quia nihil est homini melius, quam quod ille vult.
 
Voluntas enim spiritus sancti bene novit dispensare munera sua: nihil est utilius, quam hoc tantum hominem de virtutibus habere, quod spiritus sanctus iudicarit homini se debere conferre.
 
Sane si quis virtutum gratiam desiderat obtinere, habet virtutes quas possit innocenter adpetere: quaerat castitatem, adprehendat sobrietatem, teneat disciplinam, diligat caritatem; istas enim virtutes cum dei gratia omnes habere possumus et debemus.

 Non enim in solis expellendis daemonibus aut curandis infirmitatibus et sanitatibus dandis virtutes esse credendae sunt: omne opus bonum virtus est; si cotidie bene agitis, si sancte et iuste vivitis, cotidie virtutum opera sancta conpletis.
Non potest aliquis ab alio daemonem expellere? a se ipso saltim vitia daemonicae inpugnationis expellat.
 
Non potest quis curare alieni corporis morbum? curet morbum animae suae.
 
Non quaeritur ab homine, ut sanitatum gratiam tribuat, quae ei data a divinitate non fuerit: nihil maius poterit efficere, quam si ipse ad sanitatem propriam meruerit pervenire.
 
Post laborem vigiliarum non oportet ut vos diutius prolixior sermo fatiget: et ideo quicumque est spiritalis, et pleniorem sermonem de divinitate sancti spiritus audire desiderat, die crastina maturius ad ecclesiam sitienter ac fideliter veniat; qui enim venire dissimulaverit, non se esse spiritalem apertissime demonstrabit.
 
Sed credimus de dei misericordia, quod plus apud vos gratia spiritus sancti, quam occupatio mundi istius praevalebit: praestante domino nostro iesu christo, cui est gloria in saecula saeculorum. Amen.