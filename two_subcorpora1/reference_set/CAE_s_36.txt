 De diligendis inimicis.
In divinis voluminibus, fratres carissimi, ita dispensavit spiritus sanctus, ut et sanis ornamenta, et aegrotis spiritalia medicamenta deesse non possint.
 
Quam rem ego domino donante cognoscens, unicum ac singulare animarum remedium tamquam spiritale antidotum vobis studui providere.
 
Collegi ergo quantum potui paucos de amoenissimis sanctarum scripturarum frondibus flores, unde, sicut iam dictum est, et aegrotis medicamenta conficerem, et de thesauro caelesti pretiosissimas margaritas ad medenda vulnera peccatorum conponerem.
 
Primum ac principale medicamentum est animae aegrotanti, ita caritatis dulcedinem retinere, per quam possit non solum amicos, sed etiam inimicos diligere.
 
Quam ob rem qualiter quisque fidelis christianus tam praeclaram dilectionem credere et memoriter retinere, observare, vel operibus possit deo auxiliante implere, de vetere ac novo testamento, pro ut potuimus, pro dilectione fraterna inimicorum pauca capitula de scripturis sanctis excerpsimus; quae unusquisque si non discutiendo sed credendo susceperit, et peccatorum suorum indulgentiam accipiet, et ad aeternae vitae beatitudinem deo auxiliante perveniet.
 
In primis consideranda est et totis viribus imitanda benigna etiam erga inimicos antiquorum sanctorum caritas.
 
Nam in beato iacob quanta fuerit caritas, ut odientem se fratrem suum maluerit in longinquis regionibus fugire, quam vicem ei odii repensare: quem sicut vitare scivit, ita odisse nescivit; et reversus multis muneribus, ut eum sibi placatum faceret, honoravit.
 
Deinde adtendendum est, quam benigna fuerit in beato ioseph erga inimicos caritas: nam pro parricidii crimine impiis et inimicis fratribus suis non odii amaritudinem sed caritatis dulcedinem repensavit.
 
Osculabatur enim singulos, et per singulos flebat.

 Quibus non solum nihil mali rependens, sed etiam omnia bona retribuens, tam vivo quam mortuo patre germano semper amore dilexit.
Beatum quoque moysen cum frequenter populus rebellis non solum contempnere, sed etiam lapidare voluisset, divinae caritatis memor ita pro illis domino supplicabat, ut clamaret, et diceret: si non dimiseris peccatum populi tui, dele me de libro quem scripsisti.
 
In ipso enim veteri testamento legimus scriptum: itinera eorum, qui iniuriam retinent malefacti, in mortem; et iterum: ne memor, inquid, sis iniuriae proximi tui; et iterum: si videris asinum inimici tui in luto iacentem, non praeteribis, nisi prius alleves eum.
 
Quo loco diligenter unusquisque consideret, quod, si asinum inimici non licet in luto dimitti, quanto magis homo ad imaginem dei factus non debet odio haberi vel neglegi?
 
beatus quoque iob ita veram et perfectam caritatem etiam cum inimicis fideliter retinebat, ut gaudens et libera conscientia ad dominum diceret: si gavisus sum ad ruinam inimici mei, et exultavi eo quod invenisset eum malum, vel si in corde meo dixi: bene.
 
Beatus quoque david licet multis virtutibus fuerit exornatus, nulla tamen eum actio familiarius deo coniuncxit, quam dilectio inimicorum suorum.
 
Cui cum inimicus suus in faciem malediceret, maluit tamen parcere et dei iudicio reservare, quam suae iracundiae satisfacere.
 
Et in tantum non fuit simulata nec falsa sua dilectio, ut ipsos etiam suos adversarios fleret, et in illis qui eos occidere praesumpserant vindicaret.
 
Ideo securus dicebat in psalmis illud, quod omnes homines satis adtendo et trementi animo dicere debent: si reddidi, inquid, retribuentibus mihi mala, decidam merito ab inimicis meis inanis.
 
Persequatur inimicus animam meam, et conprehendat eam, et conculcet eam, et gloriam meam in pulverem deducat.

 Ecce quali maledicto se ipsum condemnat, qui de inimicis diligendis dei praecepta contemnens odium in corde servare non metuit.
Vnde considerandum est, qua fronte vel qua conscientia versiculum istum ex ore suo proferre poterit, qui inimicis suis mala pro malis retribuit.
 
Per salomonem quoque spiritus sanctus clamat et dicit: cum ceciderit inimicus tuus, ne gaudeas: ne forte videat deus, et displiceat illi, et avertat iracundiam suam ab eo; et utique, cum ab illo averterit, ad illum dirigat, qui de inimici ruina congaudet, secundum illud: qui in ruina laetatur alterius, non erit inpunitus; item inibi: homo homini servat iram, et a deo quaerit medellam; et in hominem similem sibi non habet misericordiam: ipse cum caro sit, reservat iram, et propitiationem quaerit a deo.
 
Quis exorabit pro delictis illius?
 
dicitur quidem in vetere testamento: diliges proximum tuum, et odio habebis inimicum tuum.
 
Sed qui sano intellectu scripturae divinae sensum agnoscere cupit, sententiam istam hoc modo intellegit, ut diligat omnem hominem proximum suum, et odio habeat diabolum inimicum suum.
 
Quod etiam in uno homine malo impleri potest: in ipso enim uno qui malus est, et proximum habes et inimicum.
 
Nam quod homo est, proximus tuus est; quod malus, non solum tuus, sed etiam suus inimicus est.
 
Dilige ergo in eo carnem et animam, hoc est, proximum tuum, quem deus fecit; et odio habe malitiam, quam ipso consentiente diabolus intromisit.
 
Quod cum sancto et pio animo feceris, vices caelestis medici agis, odio habens morbum, et diligens aegrotum.
 
  Item per salomonem loquitur spiritus sanctus: si esurierit inimicus tuus, ciba illum: si sitit, potum da illi; hoc enim faciens carbones ignis congeres super caput eius.
Hoc loco cum grandi diligentia observandum est, ne forte, dum eum non bene intellegimus, de medicamentis nobis vulnera faciamus.
 
Solent enim nonnulli hoc praeceptum assumere quasi ad satiandum furorem suum.
 
Dicunt enim apud se: ecce cibo inimicum meum, ut ardeat in aeternum.
 
Avertat deus huiusmodi intellegentiam ab animis nostris! qualiter ergo accipi debeat locus iste, sancti et antiqui patres revelante spiritu sancto definierunt.
 
Si esurierit inimicus tuus, ciba illum, et cetera; hoc enim, inquid, faciens carbones ignis congeres super caput eius.
 
Caput in homine, sensus rationalis intellegitur: qui sensus cum a fervore caritatis recedens factus fuerit frigidus, unde scriptum est: quia abundavit iniquitas, refrigescet caritas multorum, necesse est ut quod est saluti contrarium sapiat, et cui deberet esse amicus, inimicus existat.
 
Ad sanandum ergo talem freneticum, homines sanctos et caritatis igne accensos hortatur spiritus sanctus, dicens: carbones ignis congeres super caput eius.
 
Cum enim inimico tuo pio animo frequentius benefeceris, quamlibet sit impius et crudelis, barbarus et cruentus, tamen tandem aliquando erubescit et dolet, et paenitere incipit quod admisit.
 
Iam cum paenitentiam coeperit agere, sensus rationalis, hoc est, caput ipsius incipit caritatis igne succendi; et qui prius quasi frigidus et freneticus contra te consueverat iracundiam retinere, spiritali calore de tua bonitate succensus incipit te toto corde diligere.

 Ecce quomodo sancti patres hunc scripturae locum intellegendum esse dixerunt.
Nam absit a sensu catholico, ut eo animo quisque boni aliquid inimico suo conetur inpendere, ut eum pro hoc beneficio velit aeterno incendio concremari.
 
Vnde cum grandi cautela fidei considerandum est et timendum ne sequamur litteram occidentem, sed magis vivificantem spiritum diligamus.
 
Et illud, fratres carissimi, cum grandi timore considerare debemus, quod in psalmo terribiliter spiritus sanctus dixit.
 
Cum enim illam caelestem hierusalem, id est, congregationem omnium sanctorum, quae cum christo est regnatura, ad laudandum dominum provocaret; cum dixisset lauda hierusalem dominum, addidit: qui posuit fines tuos pacem.
 
Ergo, ut ipsi videtis, hierusalem illa caelestis muros de pace constructos habet.
 
Qui enim talem pacem et talem caritatem habet ut omnes diligat, et pro bonis orat ut meliores fiant, pro malis supplicat ut cito se corrigant, de qua parte voluerit intrare, illius caelestis hierusalem portas apertas merebitur invenire.
 
Qui autem non vult habere talem caritatem, qualem et christus praecepit et apostolus docuit, ex omni parte hierusalem portas clausas inveniet.
 
Et quia oleum caritatis habere noluit, clausis ianuis sponsi cum illis fatuis virginibus illam metuendam audiet vocem: amen dico vobis, nescio vos unde sitis.
 
Quomodo enim illis quinque virginibus, quae caritatis oleum habuerunt, illa caelestis hierusalem aperiet ianuas suas, ut intrent in gaudium domini sui, sic illis e contrario qui sine caritate veniunt claudet, et aeterna a se separatione repellet; et implebitur illud quod in ipso psalmo scriptum est de illa hierusalem: quoniam, inquid, confortavit seras portarum tuarum.

 Clausis portis et confirmatis seris nunquam exiet amicus, nunquam intrare poterit inimicus: quia quomodo iustus nunquam erit exiturus a gloria, ita et peccator nunquam poterit liberari a poena.
Et ideo, si volumus ut ab istis malis nos dignetur divina pietas liberare, ut feliciter in illam caelestem hierusalem mereamur intrare, totis viribus laboremus ut in nobis impleatur illud quod apostolus dixit: quis nos separabit a caritate christi?
 
tribulatio, an angustia, an persecutio, an fames, an periculum, an gladius?
 
et illud: certus sum enim, quia neque mors, neque vita, neque angeli, neque principatus, neque potestates, neque altitudo, neque profundum, neque instantia, neque futura, neque creatura alia poterit nos separare a caritate dei, quae est in christo iesu domino nostro.
 
Ecce, sicut audistis, beatum apostolum et apostolicos viros tanta ac tam terribilia a caritate dei separare non poterant.
 
Vnde nimis dolendum est, ut, cum illi a caritate dei nec tormentis poterant separari, nos interdum otiosis fabulis separemur, et nonnunquam propter parvissimum convicium et cuiuscumque miseri hominis detractionem ita derelinquimus caritatem, ut cum eo non solum multis diebus, sed etiam mensibus fortassis et annis nec loquamur, nec ad convivium venire velimus.
 
Et non adtendimus quia, dum nos invicem odio habemus, ita muros civitatis hierusalem contra nos claudimus, ut nullus nobis aditus remaneat, per quem intrare possimus.
 
Et quia civitas illa habitatorem deum habet, et dicente iohanne evangelista deus caritas est, qui caritatem habere noluerit, qua fronte vel qua conscientia ad deum, qui est caritas, praesumit accedere?
 
haec omnia, fratres carissimi, dum vobis paterna pietate frequenter insinuo, absolvo apud deum conscientiam meam.
 
Et quia nullus umquam erit, qui se in veritate excusare valeat, quod veram pacem et veram caritatem tenere non possit, totis viribus misericordiam dei deprecemur, ut nobis illam caritatem, sine qua nullus unquam deum videbit, insinuare et donare dignetur; ut nullis nec tormentis nec damnis ac persecutionibus ab illius dilectione vel dulcedine separemur.

 Si iubetis, iam non est opus ut prolixiori vos sermone diutius fatigemus: et ideo iam ista, quae ad praesens dicta sunt, caritati vestrae sufficiant.
Dum haec deo placito, quae accepistis, sanctis cogitationibus velut munda animalia adsidue ruminatis, et qualiter ea cum dei adiutorio possitis implere in vestris animis definitis, ea quae sequuntur de amore inimicorum, aut die crastino, aut certe die dominico absque aliqua lassitudine corporis oportunius audietis: praestante domino nostro iesu christo, cui est honor et gloria in saecula saeculorum. Amen.