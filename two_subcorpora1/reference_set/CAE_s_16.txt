 Quales sint christiani boni, et quales mali.
Gaudemus, fratres carissimi, et deo gratias agimus, quod secundum desideria nostra vos incolomes invenire meruimus: et vere, fratres, iuste et merito pater gaudet, quotiens filios suos et corpore sanos et in dei timore devotos invenerit.
 
Et quia tam de vestra quam de nostra salute duplicatum nobis gaudium nunc pietas divina concessit, quod ad profectum animarum vestrarum pertinet debemus caritati vestrae suggerere.
 
Oportet, fratres carissimi, ut tota mentis intentione inquirere vel intellegere studeamus quare christiani sumus, et quare crucem christi in fronte portamus.
 
Agnoscite et intellegite, fratres, quia non ideo christiani facti sumus, ut de ista tantum vita solliciti simus; sic enim dicit apostolus: si enim in hac vita tantum sperantes sumus in christo, miserabiliores sumus omnibus hominibus.
 
Qui enim non cogitat nisi de ista tantum vita, animalibus et pecoribus similis est.
 
Quid enim quaerunt animalia, nisi manducare, bibere, luxuriare atque dormire?
 
tales sunt, qui plus cogitant de carne sua quam de anima sua, qui plus diligunt gulam ac luxuriam quam castitatem atque iustitiam.
 
Scire debetis, fratres, quia ideo christiani facti sumus, ut semper de futuro saeculo et de aeterno praemio cogitemus, et plus pro anima quam pro corpore laboremus: quia caro nostra paucis annis erit in mundo; anima autem nostra, si bene agimus, sine fine regnabit in caelo.
 
Si vero, quod deus non patiatur, et mala opera exerceamus, et plus pro carnis luxuria quam pro salute animae laboremus, timeo ne, quando boni christiani cum angelis accipiunt vitam aeternam, nos, quod absit, praecipitemur in gehennam.
 
  Non nobis sufficit, fratres, quod christianum nomen accepimus, si opera christiana non fecerimus.
Illi enim prodest quod christianus dicitur, qui castitatem diligit, ebrietatem fugit, superbiam detestatur, invidiam velud venenum diaboli respuit.
 
Ille vere christianus est, qui furtum non facit, qui falsum testimonium non dicit, qui nec mentitur nec periurat, qui adulterium non committit, qui ad ecclesiam frequentius venit, qui de fructibus suis non gustat nisi prius ex ipsis deo aliquid offerat, qui decimas annis singulis erogandas pauperibus reddit, qui sacerdotibus suis honorem inpendit, qui omnes homines sicut se ipsum diligit, qui nullum hominem odio habet.
 
Ille vero non solum christianus est, sed ipse christus in illo habitat, qui stateras dolosas et mensuras duplices velud gladium diaboli pertimescit.
 
Ille bonus christianus est, qui, quando ad ecclesiam venit, et oblationem quae in altario mittatur exhibet, et pauperibus secundum quod vires habet aut argentum porrigit aut bucellam; qui peregrinos in domo sua excipit, qui hospitibus pedes lavat, qui non solum lites non concitat, sed etiam discordes ad concordiam revocat; qui maioribus et parentibus honorem et amorem verae caritatis inpendit; qui et ipse caste vivit, et filios vel vicinos suos, ut caste et sobrie vivant, et verbis ammonet, et exemplis docet.
 
Ille bonus christianus est, qui quotiens sanctae sollemnitates veniunt, ut securius communicet, ante plures dies castitatem cum propria uxore custodit, ut libera et secura conscientia ad altare domini casto corpore et mundo corde praesumat accedere; qui symbolum et orationem dominicam memoriter tenet, et filios vel filias suas ut et ipsi teneant fideliter docet.
 
Ecce audistis, fratres, quales sint christiani boni.
 
Et ideo, quantum possumus cum dei adiutorio laboremus, ut nomen christianum non sit falsum in nobis, nec in nobis christi sacramenta patiantur iniuriam; sed semper opera christiana et cogitemus in corde, et inpleamus in opere.
 
Nam ille christianus qualis est, qui vix aliquando ad ecclesiam venit; et, quando venerit, non stat in ecclesia ut oret pro peccatis suis, sed aut causas dicit, aut lites et rixas concitat; et, si locum invenerit, usque ad vomitum bibit, et posteaquam se inebriaverit, surgit velud freneticus et insanus ballare diabolico more, saltare, verba turpia et amatoria vel luxoriosa cantare?
 
iste talis non dubitat furtum facere, adulterium non timet admittere, falsum testimonium dicere, maledicere, periurare.

 Sive viri sive mulieres, qui talia opera faciunt, non ad remedium sed ad iudicium christianum nomen et baptismi sacramenta suscipiunt; et nisi paenitentiam egerint, in aeternum peribunt.
Ecce, fratres, ostendimus vobis quales sint christiani boni, et quales sint mali.
 
Et ideo quos bonos videtis imitate; quos vero malos esse cognoscitis, castigate semper, increpate, corripite; ut et de profectu vestro et de illorum correctione duplicem mercedem habere possitis.
 
Qui ergo boni sunt, casti, sobrii, humiles et benigni, deo auxiliante perseverent in operibus bonis; qui vero opera mala faciunt, cito se corrigant, ante quam illorum animae de hac luce discedant: quia, si sine paenitentia mortui fuerint, non veniunt ad vitam, sed praecipitantur ad mortem.
 
De qua poena nos pius dominus liberare dignetur: qui cum patre et spiritu sancto vivit et regnat in saecula saeculorum. Amen.