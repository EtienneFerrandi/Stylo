 Ammonitio per quam ostenditur quid intersit inter illam paenitentiam quae cum bonis operibus semper agitur, et illam quae in infirmitate vel fine vitae accipitur.
Multi de fratribus vel filiis nostris solliciti sunt, utrum omnis homo in infirmitate positus, si paenitentiam accipit, et statim defunctus fuerit, ad plenam possit indulgentiam pervenire: et dum haec inquirunt, non sine parva inter se animositate contendunt.
 
Alii enim dicunt eum qui acceperit ad integrum liberari, alii autem parum prodesse confirmant.
 
Quid tamen de hac re nobis secundum sanctorum patrum regulas videatur, breviter caritati vestrae volo suggerere.
 
Non incongrue potest credi tribus modis ad istam subitaneam paenitentiam perveniri.
 
Primus et praecipuus modus est, ut christianus crimina capitalia non admittat; aut si forte admiserit, sic pro illis paeniteat, et ea bonis operibus diluat, ut postea ad peccata ipsa non redeat; de omnibus fructibus decimas reddat, et de novem partibus quicquid suis necessitatibus superfuerit, minuta peccata quae cotidie subripiunt redimat, et illam caritatem teneat quae non solum amicos, sed ipsos diligit inimicos.
 
Qui haec fideliter implere voluerit, etiamsi paenitentiam non accipiat, quia semper illam fructuose et fideliter egit, bene hinc exiet: et si eo tempore quo moriturus est, eam acceperit, et partem sibi et christo ad substantiam suam cum filiis suis fecerit; non solum eum veniam peccatorum credimus obtinere, sed etiam praemia aeterna percipere.
 
Secundus modus est supradictae paenitentiae, ut etiamsi aliquis, quamdiu vixerit, non solum parva, sed forte etiam capitalia committat peccata, et tamen mala ipsa ignoranter magis quam spe paenitentiae agat, nec ideo animam suam ad peccata relaxet, ut ad illam subitaneam paenitentiam se reservet; et in transitu suo cum grandi humilitate et cordis contritione, cum rugitu vel gemitu ipsam paenitentiam petat; et hoc definitissime in corde suo deliberet, ut si evaserit, quamdiu vixerit, toto corde et totis viribus fructuosam paenitentiam agat; et quicquid se male tulisse cognoscit, ad integrum reddat, secundum illud propheticum rapinam restituat, et omnibus inimicis suis toto corde indulgeat, et de substantia sua unam portionem christo et sibi cum filiis suis faciat, et in ipsa infirmitate sua, quantum potest largas elemosynas erogare praecipiat; si haec fideliter humili et contrito corde implere voluerit, et possumus et debemus credere quod ei dominus omnia dignetur peccata dimittere, secundum illud propheticum: peccator in quacumque die conversus fuerit, omnes iniquitates eius oblivioni tradentur: et illud, in quacumque die conversus ingemueris, salvus eris.
 
Tertius modus paenitentiae aliquibus esse videtur, si aliquis semper male vivens, in exitu vitae se reservet ad paenitentiam, et ea spe peccet, ut per ipsam subitaneam paenitentiam et cuncta aestimet peccata dimitti, et tamen, postquam eam acceperit, et illud quod male rapuit nec in simplo reddat, nec inimicis suis toto corde indulgeat, nec in corde suo deliberet, ut si evaserit, quamdiu vivit, cum grandi conpunctione et humilitate paenitentiam agat, nec portionem sibi et christo pro redemptione peccatorum de substantia sua cum filiis suis faciat.
 
Sic accepta paenitentia, si sine istis remediis, quae supra memoravimus, exierit de hac vita, quid de eo futurum sit, licet nos dicere dubii simus, dominus tamen in evangelio definitissime dixit: si, inquit, non dimiseritis hominibus peccata eorum, nec pater dimittet peccata vestra: et illud, date, et dabitur vobis: dimittite et dimittetur vobis.
 Quomodo peccatori illi dimitti poterit, qui dimittere noluit?
aut quomodo ei dabitur, qui non dedit? et quia dominus de illis qui elemosinas non dederunt dicturus est, discedite a me maledicti in ignem aeternum, qui paratus est diabolo et angelis eius, quia esurivi et non dedistis mihi manducare, et cetera, si ille in ignem mittitur, qui de propria facultate non erogavit, quid de isto paenitente facturus est, qui non solum de proprio nihil dedit, verum etiam res alienas, quas male tulerat, nec in simplo reddere voluit?
 
qui talis est, si a me paenitentiam petierit, et est illi aetas cui aut dari possit aut debeat, paenitentiam illi dare possum, integram securitatem dare non possum.
 
Deus tamen, qui omnium conscientias novit, et unumquemque secundum suum meritum iudicabit, ipse scit qua fide aut qua intentione animi paenitentiam petiit.
 
Ego vero timeo, ne forte iste talis paenitens nec in conscientia sua habuerit, quod in operibus non ostendit: quia etsi cor videre non possumus, tamen secundum evangelicam sententiam, ex fructibus eorum cognoscetis eos, dum ea quae supra scripta sunt implere penitus non videmus.
 
Cum haec ita sint, quis nos poterit prohibere, ut eum credamus non bene de hac luce migrasse, quem bona opera cognoscimus non fecisse?
 
ecce quid mihi de subitanea paenitentia videatur, caritati vestrae exposui.
 
Si quis est cui ex his quae diximus aliqua dubitatio nascatur, et optamus et desideramus, ut dari sibi a nobis rationem cum perfecta caritate requirat.
 
Nos tamen, fratres carissimi, ea quae sunt incerta vel dubia relinquentes, totis viribus de illa paenitentia, quae per omnem vitam a bonis christianis agitur, per quam omnia et capitalia crimina damnantur, et minora peccata iugiter redimuntur, adtentius cogitemus; quae si quamdiu vivimus cum bonis operibus agimus, plenam nobis securitatem de dei misericordia pollicetur.
 
Cum enim omnes homines paenitentiam velint in finem vitae suae accipere, et vix paucos videamus eam secundum quod desiderant promereri, quare non cotidie ipsam paenitentiam agimus, ut rem certam tenentes, de rebus incertis et dubiis liberemur?
 quanti enim qui se ad extremum vitae suae paenitentiam accepturos esse credebant, aut subita ruina oppressi sunt, aut forte per naufragium dimersi sunt, aut fulmine interfecti, aut sanguinis ictu, vel illa infirmitate, quae apoplexia dicitur, ita percussi sunt, ut non solum paenitentiam petere, sed etiam signare se, aut orationem dominicam dicere omnino non possent! cum enim tantis casibus fragilitas humana subiaceat, nimis periculosa praesumptio est, ut nos in longa tempora ad agendam paenitentiam reservemus, qui unius diei vitam in potestate habere non possumus.
Et ideo cum timore et tremore audiamus dominum per prophetam dicentem, et pia nos exhortatione monentem: nolite tardare converti ad dominum, nec differatis de die in diem.
 
Qui enim dixit in quacumque die ingemueris salvus eris, ipse dixit nolite tardare converti ad dominum.
 
Et hoc obtinere deo auxiliante possumus, si iugiter supplicemus, ut nobis pius dominus inspirare dignetur omnia mala velociter fugere, et ea quae bona sunt infatigabiliter exercere: res alienas non concupiscere, capitalia crimina non admittere, minuta peccata, sine quibus esse non possumus, per indulgentiam inimicorum et elemosinam pauperum indesinenter redimere, secundum vires nostras ieiuniis, vigiliis et orationibus cum perfecta caritate frequenter insistere, infirmos visitare, in carcere requirere, peregrinos excipere, et eis humiliter non solum pedes abluere, sed etiam in quantum vires suppetunt necessaria largiri, pacem non solum ipsi cum omnibus custodire, sed etiam illos qui discordes sunt ad concordiam revocare.
 
Si nos tam sanctis operibus dies transitus nostri fideliter occupatos invenerit, sicut iam dixi, etiamsi in hora mortis nostrae paenitentiam accipiamus, securi de hac luce migrabimus; et non solum poenam evadere, sed etiam ad aeternam vitam poterimus donante domino feliciter pervenire.