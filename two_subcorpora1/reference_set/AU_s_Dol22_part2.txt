
13 [6]. Intendite, fratres mei : quod gestum est in illo paradiso, hoc geritur in ecclesia. Nemo uos seducat ab isto paradiso : sufficiat quod illinc lapsi sumus, uel experti corrigamur. Ipse est serpens, qui semper suggerit impietatem ; ipse aliquando promittit impunitatem, quemadmodum et ibi promisit : Non morte moriemini, inquit, quia dixit Deus : Morte moriemini. Ipse talia suggerit modo, ut male uiuant christiani : «Numquid omnes perditurus est ?» Ille dicit : «Damnabo, ignoscam eis qui se mutauerint : mutent facta sua, muto minas meas». Ipse est ergo qui murmurat et mussitat et dicit : «Ecce scriptum est : Pater maior me est, et tu illum dicis aequalem patri ?» Accipio quod dicis, et utrumque accipio, quia utrumque lego. Quare tu unum accipis, alterum non uis ? Nam mecum utrumque legisti. Ecce pater maior me est accipio, non a te, sed ab euangelio ; et tu esse aequalem Deo accipe ab Apostolo. Coniunge utrumque : utrumque concordet, quia qui locutus est per Iohannem in euangelio, ipse locutus est per Paulum in epistula. Non potest secum ipse discordare, sed tu concordiam scripturarum non uis intellegere, cum amas ipse litigare. «Sed ex euangelio, inquis, probo : Pater maior me est.» Et ego ex euangelio : Ego et pater unum sumus. «Quomodo utrumque uerum est ?» Quomodo nos docet Apostolus ? Audi: Ego et pater unum sumus. Qui cum in forma Dei esset, non rapinam arbitratus est esse aequalis Deo. Audi : Pater maior me est. Sed semetipsum exinaniuit formam serui accipiens. Ecce ego ostendi quare maior, tu ostende in quo aequalis. Vtrumque enim legimus. Minor est patre, in quantum filius hominis est ; aequalis patri, in quantum filius Dei, quia Deus erat uerbum. Mediator et Deus et homo : Deus aequalis patri, homo minor patre. Est ergo et aequalis et minor : aequalis in forma Dei, minor in forma serui. Tu ergo dic unde aequalis ? Numquid alia parte aequalis, et alia parte minor ? Ecce excepta susceptione carnis, ostende mihi aequalem et minorem. Vnde demonstraturus es, uolo uidere.
14 [7]. Adtendite impietatem stolidam carnem sapere, quomodo scriptum est : Sapere secundum carnem mors est. Sequestro adhuc, et nondum loquor de incarnatione Domini nostri unici filii Dei, sed tamquam nondum factum sit quod factum iam est, adtendo tecum : In principio erat uerbum, et uerbum erat apud Deum, et Deus erat uerbum. Adtendo tecum : Qui cum in forma Dei esset, non rapinam arbitratus est esse aequalis Deo. Ibi mihi ostende minorem. Quid dicturus es ? Diuisurus es Deum per qualitates, id est per quasdam adfectiones corporales uel animales, in quibus aliud atque aliud esse sentimus ? Naturaliter dicere quidem possum, sed utrum sit ut et uos intellegatis, Deus uiderit. Ergo, ut dicere coeperam, ante susceptionem carnis, antequam uerbum caro fieret et habitaret in nobis, ostende minorem, ostende aequalem. Numquid aliud et aliud Deus, ut ex alia parte sit minor illo filius, ex alia parte aequalis ? Veluti si dicamus: «Corpora sunt quaedam», possis mihi dicere : «Aequalis in longitudine, sed minor in robore». Plerumque enim duo corpora talia occurrunt, ut statura longitudinis aequalia sint, robore autem unum sit minus, alterum maius. Ergo talia quasi corpora cogitaturi sumus : Deum et filium eius sic cogitaturi sumus ? Auertat Deus istas cogitationes a cordibus christianorum. Totus fuit apud patrem, totus in carne, totus super angelos. Sed forte ita cogitabis, ut dicas: «Et robore et longitudine aequales, sed colore dispares sunt» ? Vbi color, nisi in corporibus ? Ibi autem lux sapientiae. Ostende mihi colorem sapientiae. Ostende mihi colorem iustitiae. Si ista colorem non habent, tu illa de Deo diceres, si pudoris colorem haberes?
15 [8]. Quid ergo dicturus es ? Potestate aequales sunt, sed minor filius prudentia ? Iniustus est Deus, si minori prudentiae potestatem dedit aequalem. Si prudentia aequales sunt, sed minor est filius potestate, inuidus est Deus, qui aequali prudentiae potestatem dedit minorem. In Deo autem omne quod dicitur idipsum est. Neque enim in Deo aliud potestas et aliud prudentia et aliud fortitudo et aliud iustitia aut aliud castitas. Quidquid horum de Deo dicis, neque aliud et aliud intellegitur, et nihil digne dicitur, quia haec animarum sunt, quas illa lux perfundit quodammodo et pro suis qualitatibus adficit. Quomodo cum oritur corporibus lux ista uisibilis, si auferatur, unus est corporibus omnibus color, quin potius dicendus est nullus color ; cum autem illata illustrauerit corpora, quamuis ipsa unius modi sit, pro diuersis tamen corporum qualitatibus diuersos eis nitores aspergit. Ergo animarum sunt istae adfectiones, quae bene sunt adfectae ab illa luce quae non adficitur, et formatae ab illa quae non formatur.
16 [9]. Tamen dicimus ista de Deo, fratres, quia non inuenimus melius quod dicamus. Dico iustum Deum, quia in uerbis humanis nihil melius inuenio : nam est ille ultra iustitiam. Dicitur in scripturis : Iustus Dominus et iustitiam dilexit. Sed ibi dicitur et paenitere Deum, ibi dicitur et nescire Deus. Quis non exhorreat? Nescit Deus, paenitet Deum ? Ideo tamen et ad ista uerba salubriter scriptura descendit, quae et tu exhorres, ne illa quae magna putas digne dicta arbitreris. Tamquam si uelles credere quod secundum humanum adfectum paeniteat aliquid Deum, et corriperet te alius qui iam melius intellegit, exponens tibi, si quid tale in scripturis inuenis, non propterea dictum quod Deus tale aliquid patitur, quale tu in condemnatione consilii uel facti tui cum dolore cordis, sed propter id quod mutat praeterquam homines arbitrantur, quia, si quid tale homines faciunt, paenitendo faciunt, si a proposito se auertunt, cum maneat illius certum aeternumque consilium, sed quod aliud sperabatur facturus et aliud facit, figurate dici quod paeniteat eum. Atque ita si quaeras : «Quid ergo digne de Deo dicitur?» Fortassis tibi respondeat ut dicat quia iustus est. Alius autem isto melius intellegens etiam hoc uerbum dicat superari ab illius excellentia, et indigne de illo etiam hoc dici, quamuis congruenter secundum hominum capacitatem dicatur. At ille cum de scripturis probare uoluerit, quia scriptum est : Iustus Dominus, recte illi respondetur in eisdem scripturis positum esse quia paenitet Deum. Quomodo istud non accipis secundum consuetudinem loquentium, sicut solet homines paenitere, sic et illud quod dicitur iustus supereminentiae ipsius non competere intellegas, quamuis hoc scriptura bene posuerit, ut per qualiacumque uerba gradatim animus ad id quod dici non potest perducatur. Iustum quidem Deum dicis, sed intellege aliquid ultra iustitiam quam soles et de homine cogitare. Sed scripturae iustum dixerunt, propterea et paenitentem dixerunt et nescientem, quod iam non uis dicere. Quomodo ergo illa quae exhorres intellegis propter infirmitatem tuam dicta, sic et ista quae magnipendis pro aliqua infirmitate ualidiorum dicta sunt. Qui autem ista transcenderit et de Deo, quantum homini conceditur, digne cogitare coeperit, inueniet silentium ineffabili cordis uoce laudandum.
17 [10]. Ergo, fratres, quia hoc est in Deo uirtus quod iustitia – et quidquid de illo dixeris, hoc idem dixeris, cum tamen nihil digne dicas –, non potes dicere aequalem esse patri filium per iustitiam et non esse aequalem per uirtutem, aut aequalem per uirtutem et non aequalem per scientiam, quia ex una re aliqua aequalis ex omni re aequalis est, quia omnia quae ibi dicis idem sunt et idem ualent. Sufficit ergo, quia dicere non potes quomodo sit aequalis filius patri, nisi dederis diuersitates quasdam in substantia Dei. Quas cum dederis, foras te mittet ueritas, nec accedis ad illud sanctuarium, ubi sincerissima uidetur. Cum autem non possis aequalem dicere ex alia parte et ex alia parte inaequalem, quia non sunt in Deo partes, non possis dicere ex alia qualitate aequalem, ex alia minorem, quia non sunt in Deo qualitates ; secundum Deum non potes dicere aequalem, nisi omni modo aequalem : unde ergo potes dicere minorem, nisi quia formam serui accepit? Itaque, fratres, semper haec aduertite. Si in scripturis regulam quandam acceperitis, omnia uobis lux ipsa monstrabit. Sicubi inueneritis aequalem filium patri nominari, secundum essentiam quandam diuinitatis accipite ; sicubi minorem inueneritis, secundum formam [uero] serui adsumptam [minorem] accipite : secundum quod dictum est : Ego sum qui sum, et secundum quod dictum est : Ego sum Deus Abraham et Deus Isaac et Deus Iacob ; sic tenebitis et quod in eius natura est, et quod in eius misericordia.
18. Illud autem non uos moueat, quia et hoc secundum hanc differentiam dictum est, quod Dominus in euangelio locutus est et in psalmo quod modo cantauimus. Vt autem manifestiore testimonio exponamus et insinuemus, in euangelio dictum est : Ad patrem meum et ad patrem uestrum, ad Deum meum et ad Deum uestrum. Ad patrem meum et ad patrem uestrum non conturbet. Pater enim semper est filio : numquam non genitus filius, numquam ille non pater. Pater autem noster alio modo, per adoptionis misericordiam. Illum genuit, nos adoptauit. Illum genuit ante luciferum, quod nolite unam stellam accipere, sed mystice lucifer est quod lucem ferat, non quod sit lux, sed quod illuminetur a luce, ut lucem ferat. Nam et de illo archangelo qui in ueritate non stetit dictum est quia sicut lucifer oriebatur, sed in ipsa luce non stetit. Ergo omnis anima quae illuminatur, ut luceat, dicitur lucifer ; si se auerterit a luce illuminante, contenebratur. Ideo Iohannes euangelista de Domino ipso ait : Erat lumen uerum. Et quasi quaereretur : «Quid est lumen uerum ?», quod illuminat omnem hominem, inquit – non ergo quod illuminatur, sed quod illuminat. De Iohanne autem baptista dicit : Non erat ille lumen. Sed quale lumen non erat ? Quale est illud quod illuminat et non illuminatur. Nam lumen quod illuminatur erat Iohannes, quia de plenitudine eius acceperat. Vnde ait ipse Dominus : Et uos uoluistis exsultare ad horam in lucem eius. Et suis discipulis ait : Vos estis lumen mundi. Illuminati sunt enim ut lumen essent, sed ille erat lumen uerum quod illuminat omnem hominem, aliud est factum lumen quod illuminatur. Lumen ergo uerum quod illuminat, hoc Dominus noster Iesus Christus ; lumen autem factum quod illuminatur, hoc Iohannes, hoc apostoli, hoc omnes sanctae animae et beatissimi spiritus intellectuales, qui accipiendo lucem luciferi fiunt. Ergo ante luciferum genui te, ante omnem scilicet creaturam. Ante omnem creaturam intellegendum est, in qua principatum tenet creatura spiritalis et rationabilis, quae illuminata fert lucem. Vtrumque ergo, fratres, retineamus in Domino nostro Iesu Christo : et secundum id quod Deus est, aequalis est patri, et secundum id quod homo est, minor est patre. Sed quod dicere coeperam, nemo offendat, quod ait : Patrem meum et patrem uestrum. Semper enim pater unigeniti filii, semper ille natus et ante luciferum natus, id est ante omnem creaturam quae illuminando fit lux. Recte itaque patrem meum et patrem uestrum, quia nos ab ipso accepimus esse filii Dei: qui dedit nobis potestatem filios Dei fieri. Et adoptio nostra, quam dicit Apostolus, bene nota est caritati uestrae, de qua dicit : Adoptionem exspectantes redemptionem corporis nostri, et iterum : Misit Deus filium suum factum ex muliere, factum sub lege, ut eos qui sub lege erant redimeret, ut adoptionem filiorum reciperemus. Merito ergo primo singulariter ait patrem meum, deinde patrem uestrum. Sed quomodo Deum meum et Deum uestrum ? Iam si regula nota est, quid a me exspectatis ? Patrem meum semper, Deum meum ex quo homo. Audi psalmum qui lectus est : In te proiectus sum ex utero, de uentre matris meae tu es Deus meus. Arbitror satis esse dictum de illo etiam modo, quo Dominus noster Iesus Christus saluator noster, caput ecclesiae, mediator factus, per quem reconciliamur Deo, Deus et homo insinuatur in scripturis.
19 [11]. Tertius modus est, quomodo totus Christus secundum ecclesiam, id est caput et corpus, praedicetur. Etenim et caput et corpus unus Christus, non quia sine corpore non est integer, sed quia et nobiscum integer esse dignatus est, qui et sine nobis semper est integer, non solum in eo quod uerbum est unigenitus filius aequalis patri, sed et in ipso homine quem suscepit et cum quo simul Deus et homo est. Verumtamen, fratres, quomodo corpus eius nos, si non et nobiscum unus Christus ? Vbi inueniemus hoc, quia unus Christus est caput et corpus, id est corpus cum capite suo, sponsa cum sponso suo ? Tamquam singulariter loquitur apud Isaiam, et unus idemque loquitur, et uidete quid ait : Velut sponso adligauit mihi mitram et uelut sponsam induit me ornamento. Vt sponsum et sponsam eundem dicit : sponsum secundum caput, sponsam secundum corpus. Duo uidentur, et unus est. Alioquin quomodo membra Christi sumus, Apostolo apertissime dicente : Vos autem estis corpus Christi et membra? Si membra Christi sumus, et corpus sumus omnes simul : non qui hoc loco tantum sumus, sed et per uniuersam terram ; nec qui tantum hoc tempore, sed – quid dicam ? – ex Abel iusto usque in finem saeculi, ubi iam non generant neque generantur homines, quidquid iustorum per hanc uitam transitum fecit, quidquid hic est nunc – id est non in loco, sed in hac uita –, quidquid post nascentium futurum est, totum hoc unum corpus Christi, singuli autem membra. Si ergo omnes corpus, singuli autem membra, est utique caput cuius hoc sit corpus. Et ipse est, inquit, caput corporis ecclesiae, primogenitus, ipse primatum tenens. Et quia de illo ait etiam quod sit caput omnis principatus et potestatis, adiungitur ista ecclesia, quae nunc peregrina est, illi caelesti ecclesiae, ubi angelos ciues habemus, quibus aequales nos futuros post resurrectionem corporum impudenter adrogaremus, nisi ueritas promisisset dicens : Erunt aequales angelis Dei ; et fit una ecclesia ciuitas regis magni, cuius et filius esse uoluit, ex huius peregrina parte carnem suscipiens, rex eius et fecundator eius, ut reuocaret quod inde aberrauerat. Ipsa est enim Sion in figura mysterii, de qua scriptum est : Mater Sion, dicet homo, et homo factus est in ea et ipse fundauit eam altissimus, id est ille ipse qui homo factus est in ea, cum esset humillimus, ipse fundauit eam altissimus, quia omnia per ipsum facta sunt, et sine ipso factum est nihil. Non potest corpus truncatum integrum dici sine capite, sed caput cum corpore suo uult adunari. Et unus est Christus cum corpore suo dignatione, non necessitate. Nos enim indigemus bono Dei, Deus bono nostro non indiget. Audi prophetam : Dixi Domino : Deus meus es tu, quoniam bonorum meorum non eges.
20 [12]. Sic ergo aliquando in scripturis insinuatur Christus, ut intellegas uerbum aequale patri. Sic aliquando, ut intellegas mediatorem hominem, cum uerbum caro factum est, ut habitaret in nobis, cum ille unigenitus, per quem facta sunt omnia, non rapinam arbitratus est esse aequalis Deo, sed semetipsum exinaniuit formam serui accipiens, factus oboediens usque ad mortem crucis. Sic autem aliquando, ut intellegas caput et corpus, exponente ipso Apostolo apertissime quod dictum est de uiro et uxore in Genesi : Et erunt, inquit, duo in carne una. Adtendite ipsum exponentem, ut non coniecturis nostris aliquid ausi dicere uideamur. Et erunt, inquit, duo in carne una, et addidit : Sacramentum hoc magnum est. Et ne adhuc putaret quisquam in uiro esse et uxore secundum naturalem utriusque sexus copulationem corporalemque immixturam : Ego autem, inquit, dico in Christo et in ecclesia. Secundum hoc ergo quod in Christo et in ecclesia accipitur quod dictum est : Erunt duo in carne una : non iam duo, sed una caro est. Quomodo sponsus et sponsa, sic caput et corpus, quia caput mulieris uir. {Siue ergo dicam caput et corpus, siue dicam sponsus et sponsa, unum intellegite. Ideoque idem Apostolus, et cum esset adhuc Saulus, audiuit : Saule, Saule, quid me persequeris ?, quoniam corpus capiti adiungitur, et cum iam Christi praedicator pateretur ab aliis, quae persecutor ipse fecerat : Vt suppleam, inquit, quae desunt pressurarum Christi in carne mea, ad pressuras Christi ostendens pertinere quod patiebatur. Quod non potest intellegi secundum caput, quod iam in caelo nihil tale patitur, sed secundum corpus, id est ecclesiam, quod corpus cum suo capite unus Christus est.}
21 [13]. Exhibete ergo uos dignum corpus tali capiti, dignam sponsam tali sponso. Non potest habere caput illud, nisi condignum corpus ; nec ille uir, nisi se dignam, ducit uxorem. Vt exhiberet sibi, inquit, gloriosam ecclesiam, non habentem maculam aut rugam aut aliquid huiusmodi. {Haec est sponsa Christi, non habens maculam aut rugam. Non uis habere maculam? Fac quod scriptum est : Lauamini, mundi estote, auferte nequitias a cordibus uestris. Non uis habere rugam ? Extendere in crucem. Non enim tantum opus est ut laueris, sed etiam ut extendaris, ut sis sine macula aut ruga. Per lauacrum enim auferuntur peccata, per extensionem autem fit desiderium futuri saeculi, propter quod Christus crucifixus est. Audi ipsum Paulum lotum : Non, inquit, ex operibus iustitiae quae nos fecimus, sed secundum suam misericordiam saluos nos fecit, per lauacrum regenerationis. Audi eundem extentum : Ea, inquit, quae retro oblitus, in ea quae ante sunt extentus, secundum intentionem sequor ad palmam supernae uocationis Dei in Christo Iesu. Merito ergo ipse sine macula iniquitatis et sine ruga duplicis cordis, tamquam bonus et fidelis amicus sponsi, desponsat ei uni uiro uirginem castam exhibere sine macula et ruga}. Non enim sine causa iuxta uiam fullonis prophetia commemoratur Isaiae.
22. Omnia, fratres, talia in sacramento sunt : quaecumque in scripturis sonant ueluti absurda, ueluti non necessaria, clausa sunt. Non autem clausa et inania : super aliquid plenum Deus claudit, sed pulsantes quaerit ut aperiat. Certe appende. Nam ut aliquid hilariter dicamus, cum sibi pueri nuces emunt, ne fallantur, appendunt manu et, cum graue inuenerint, securiores tenent quod adhuc clausum est. Appende ergo, cum audis sententias aliquas clausas in tam sanctis scripturis, tam illustribus, uniuerso mundo notis, toto orbe terrarum diffusis ; ex quo praedicantur usque in hoc tempus, nihil aliud gestum est in rebus humanis quam ibi praedictum est. Magnum ergo pondus auctoritatis. Secundum hoc pondus appende sententias, et dicat tibi anima tua – quae iam forte contemnere uolebat – quod dictum est : Et erunt duo in carne una. Iam sibi dicebat : «Quid est hoc ? Vere quod erat curaturus Deus quemadmodum sibi misceantur uir et femina, ut diceret : Erunt duo in carne una ?» Noli proicere ; puer es : appende. «Et quomodo, inquit, appendam ?» Dic tibi : «Reuera diceret hoc quilibet stultus, nedum qualiscumque qui dicitur homo Dei. Moyses, qui ista conscripsit, saltem cor mediocre habuit». Adde, quia non sine causa haec scripta uniuerso mundo innotuerunt et per uniuersum mundum honorantur religione credentium : «Non sine causa diceret : Erunt duo in carne una, nisi quia [non] est ibi nescio quid, quod humana exhorret cogitatio, sed aliquo modo clausum est. Non est inane». Cum tibi haec dixeris, appendis ; si appendisti, inuenisti quia graue est ; tenes securus. Sed forte tam inualidus es puer, ut frangere non possis : tantum tene et gaude, scito quod aliquid plenum tenes ; non deerit qui frangat et pascat. «Et quis, inquit, franget?» Est qui frangat prorsus – tamquam cum paruulo agamus –, da cuidam blando patri qui dixit : Non ut confundam uos, haec dico, sed ut filios meos carissimos moneo. Ecce est Apostolus – certo quodammodo pater est –, frangit tibi hoc quod clausum portas, quod iam appendisti et graue sensisti. Franget – noli timere – qui et paternam caritatem in te habet, cum dicit : Etsi multos paedagogos habetis in Christo, sed non multos patres. In Christo enim Iesu per euangelium ego uos genui, et maternam, cum dicit : Factus sum paruulus in medio uestrum, tamquam nutrix fouens filios suos. {Ideo non dixit ‘mater’, quia aliquando matres uel delicatiores uel non amantes filios suos, cum pepererint, aliis tradunt nutriendos. Rursus si solum dixisset : Tamquam nutrix fouens, et non addidisset : filios suos, tamquam alia pariente nutriendos accepisse uideretur. Ergo et nutricem se dixit, quoniam alebat, et filios suos, quia ipse pepererat dicens : Filioli mei, quos iterum parturio, donec Christus formetur in uobis. Parturit autem, sicut parit ecclesia, utero suo, non semine suo.} Da ergo huic patri uel matri – quod uis appella : non irascitur, cum utrumque uoluit esse adfectu, cum sit neutrum sexu –, da frangendum quod portas inclusum, tam graue, de tanta auctoritate. In libro Geneseos scriptum est : non est res leuis, aliquid ibi latet inclusum. Nonne uidetur aliquid dixisse qui dixit sacramentum ? «Sentio enim : graue est, sed adhuc clausum est». Ego autem dico, inquit, in Christo et in ecclesia. Ecce cibi : uescere, qui clausum non contempsisti. Qui autem clausum contempserit et proiecerit, ad escam non perueniet.
23. Aliud mihi ex alio uenit in mentem, quoniam nucem commemoraui, quod quidem congruentissime huic sermoni conteximus, quia de clausis sacramentis factum est ut ageremus. Non enim frustra tres uirgas Iacob uariatas posuit in aqua, unde suo conuentus tempore pecora biberent, nec ex uno ligno, sed ex diuersis, eas esse uoluit. Ad effectum quidem quod moliebatur sufficiebat ut ex uno ligno essent, nec tres esse opus erat, sed uel minus uel amplius, ut tantummodo uirgas uariatas in aquis poneret. Quid sibi ergo uult quod tres uirgas et de tribus lignorum posuit, nisi quia mysterium intimat, sed hoc clausum est ? Pro uiribus quas nobis Dominus tribuere dignatur, frangam et aperiam uobis. Pactus erat Iacob cum socero suo cuius oues pascebat, ut, si quid uarium nasceretur uel in ouibus uel in capris, eius esset, id est ad mercedem pastoris pertineret. Hoc ideo de uariatis uirgis procurabat, quas in conceptu pecora cum uiderent, ex huiusmodi desiderio per oculos impresso uarios fetus parerent. In uariis pecoribus significabatur uarietas gentium. Et unius modi erant pecora illa, et concipiebant uarios et pariebant uarios. De una quippe iudaeorum gente exstiterunt primi euangelii praedicatores, sed, ut multae gentes generarentur, oportebat ut uarios conciperent et uarios parerent. Et haec est portio Iacob. In Iacob enim Christus praefigurabatur. Minor quippe ille populus in Iacob, unde dictum est : Et maior seruiet minori. Iam recensemini exposuisse me sanctitati uestrae de Esau et Iacob, cui etiam dictum est in illa benedictione quam sumpsit a patre : Seruient tibi omnes gentes. Varietas ergo gentium pertinebat ad Iacob, sed nisi ex populo iudaeorum essent adnuntiatores, ut pecora unius modi ex illo uirgarum potu conciperent, non parerent fideles per uarietatem gentium.
24. Sed unde conciperent pecora uarietatem gentium ? De tribus scilicet uirgis fieri quidem potuit hoc. In conceptu enim erant animalia, cum ille uirgas uariauit, id est locis per interualla excoriauit, et posuit in aquis, unde traherent in bibendo concupiscentiam uarietatis quae in nascentium coloribus appareret. Sed de quotlibet et de quibuslibet uirgis posset hoc fieri ! Non autem notum erat sacramentum futuri populi christiani populo iudaeorum, nisi paucis prophetis sanctis et paucis inuidis legis doctoribus quibus dicit Dominus : Vae uobis qui habetis claues regni caelorum, nec uos intratis nec alios intrare permittitis. Qui significantur etiam in illa similitudine, ubi conductores uineae qui non reddebant mercedem dixerunt : Hic est heres. Venite, occidamus eum, et nostra erit hereditas –, quod non dicerent, nisi ex aliqua parte Christum cognouissent, cuius tamen diuinitas, qua aequalis est patri, ipsos latebat : Si enim cognouissent, numquam Dominum gloriae crucifixissent. Sed non ex eorum numero praedicatores misit qui infirma mundi elegit, ut confunderet fortia, ut diceretur : Vbi sapiens ? ubi scriba ? ubi conquisitor huius saeculi ? Nonne stultam fecit Deus sapientiam huius mundi ? Quapropter sacramentum quod erat absconditum illis, indoctis et idiotis reuelatum, per baptismum Christi etiam uariis nationibus intimatum est : propterea de tribus uirgis in aqua positis conceperunt pecora uarios fetus. Quamdiu enim pater Deus praedicabatur, occulta autem erat incarnatio filii quae adhuc prophetice praenuntiabatur et a paucissimis intellegebatur, non pariebatur uarietas gentium. Quod autem factum est ut de tribus uirgis biberent oues illae, id est primi israelitae, per quos nasceretur ad sortem Iacob – id est ad hereditatem Christi – pertinens uarietas gentium ; de quibus israelitis dicit Apostolus : Nam et ego israelita sum ex semine Abraham de tribu Beniamin. Nam et israelita Petrus et Andreas et Iohannes et Iacobus et alii apostoli et ceteri primi praedicatores Christi, de quibus dicit Apostolus quod debitores eorum sint gentes: Si enim spiritalibus eorum, inquit, communicauerunt gentes, debent et in carnalibus ministrare eis. Illi ergo israelitae tamquam unius modi erant pecora, quia ex una gente erant : biberunt quodammodo sacramentum incarnationis Domini, ut per dominicae incarnationis sacramentum uarias gentes in euangelio parerent, id est uarietatem pecorum.
25. Quomodo ergo sacramentum incarnationis Domini in tribus uirgis ostenditur ? Vnde fuerunt uirgae illae ? Vna fuit nucina, altera fuit ex platano, altera storacina. Sic scriptum est. Fides itaque incarnationis Domini quemadmodum se habeat, interrogemus fidem nostram. Natum enim credimus de spiritu sancto et uirgine Maria. Ipse natus ad uirgam nucinam pertinet. Quomodo enim in nuce per lignum peruenitur ad escam, sic Dominus noster Iesus Christus non nos portaret, nisi ad eius corpus per lignum crucis perueniremus. Quod ita clarum est, ut uocem meam intellectu praeueniretis ; quod, antequam explicarem quod dicere coeperam, uoce uestra declarastis. Quis uos duxit ad istam escam, ut tam cito intellegeretis, nisi qui pependit in ligno ? Nisi enim per crucem Domini, christiani non essetis ; si christiani non essetis, non hoc tam cito et tam suauiter acciperetis. Platani uirga, quo pertinet? Dicimus Christum natum de spiritu sancto. Arbitror platani uirgam congruenter pertinere ad spiritum sanctum. Nam storacina uirga quae restat non dubitatur propter suauissimum odorem inuiolatae integritati Mariae uirginis esse tribuenda. Hinc enim iucundissimae fragrantiae et suaueolentiae fama natiuitatis Domini exorsa est, quod de uirgine natus est. De platani uirga laboriosior intellectus est, quomodo ostendatur pertinere ad spiritum sanctum. Aderit Dominus, adiuuantibus orationibus uestris, et aperiet uobis per ministerium nostrum et per nostram humilem ac deuotam uestris profectibus seruitutem, platani uirgam spiritum sanctum quomodo accipere debeamus. In platano quaero quid eligam, et non inuenio ob aliud laudari arborem platani, nisi quod requiescentibus ab aestu umbram latissimam praebet. Qui nouerunt huiusmodi arborem esse, intellegunt me uerum dicere. Ad hoc eligitur et appetitur arbor platani propter latitudinem umbrae et opacitatis delectationem, ubi ab aestu requiescimus. Virgo autem Maria, quae non erat filium aestu libidinis conceptura, sed in quodam refrigerio fidelissimae castitatis et incorruptae uirginitatis, non inhians uirilibus amplexibus, sed fide concipiens, uirgo praegnans, uirgo paritura, uirgo mansura, haec ergo de spiritu sancto accepit. Ipse spiritus refrigerium illi praebuit ab aestu omnis concupiscentiae carnalis, et ideo per uirgam platani figuratus est. Mentior, si non in ipso euangelio angelus loquitur et dicit ei : Spiritus Dei superueniet in te, et uirtus altissimi obumbrabit tibi.
26. Iam ergo, dilectissimi, sicut Dominus uoluit, praebet non ex nostro merito aliquid, sed propter fidem nostram quae ipse dignatur. Sicut semper dicimus et numquam tacendum est : omnis profectus uerbi inueniatur in operibus uestris. Valde misera terra est quae, cum bene compluatur, aut fructus non adfert aut etiam spinas generat. Dolete nobiscum illos quos plangimus. Solemus dicere quod ieiunia per istos dies festos paganorum ad hoc exercenda sunt, ut pro ipsis paganis rogemus Deum. Sed ita multorum infelices luxurias perhorrescimus, ut uos hortemur, fratres, pro quibusdam fratribus christianis orare nobiscum, ut ab ista nequitia se aliquando emendari et corrigi patiantur. Quid est enim hoc, quantum est et quam gemendum malum ! Non contemnit tam parua, tam inania ludicra : quid est contempturus, quid est pro Christo passurus talis christianus, cum uenerit aliqua tribulationis temptatio ? Quem saliua obruit, fluuius quomodo rapit ? Dolorem ergo nostrum, fratres, non frustra dixerim sanctitati uestrae. Qui hic sunt hodie qui hesterno die non ieiunauerunt, doleant se ceteris diebus festis paganorum ita uixisse, nobis pro se tristibus, et aliquando dignentur et nobis auferre tristitiam et sibi nequitiam.

