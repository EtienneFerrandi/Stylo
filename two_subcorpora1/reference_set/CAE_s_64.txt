 Ammonitio ut pro capitalibus criminibus sine aliqua dissimulatione ad medicamentum paenitentiae recurratur.
Quotiens evenerit, fratres carissimi, ut in quocumque gravi peccato aut etiam crimine aliquis, ut se habet humana fragilitas, cadat, nec quia deus iustus est disperare, nec quia misericors est debet nimia securitate confidere; sed sic timeat iustitiam, ut quaerat misericordiam: sic de misericordia confidat, ut tamen iustitiam contremescat; quia quantum nos deus diutius expectat ut corrigamur, tantum gravius vindicat, si de conversione tardius cogitamus.
 
Optime enim malagma vel fibula calidis adhuc vulneribus adponitur; et cito vulnus ad sanitatem reducitur, quod putrescere diuturna ambustione non sinitur.
 
Sed dicit aliquis: cum ad senectam venero, tunc ad paenitentiae medicamenta confugio.
 
Quare hoc de se fragilitas humana praesumat, cum unum diem vitae suae in potestate non habeat?
 
quam multi se credebant longo tempore vivere, et ita illos mors repentina subtraxit, ut nec ad illam momentaneam possent paenitentiam pervenire! erubescimus modo parvo tempore paenitentiam agere, et non timemus sine ullo termino aeterna supplicia sustinere.
 
O infelix homo, de ipso vulnere non erubescis, et de ligatura vulneris erubescis! peccatum enim vulnus est, paenitentia vulneris est: tu qui paenitentiam non vis agere, sine dubio dissimulas medicamenta tuis vulneribus adhibere; et non agnoscis quia plus foedum est, et maiorem horrorem generat vulnus deopertum, quam si esset medicamentis adpositis involutum.
 
Et hoc considerate, fratres, quia etiamsi nobis capitalia crimina non subriperent, ipsa minuta peccata, quae, quod peius est, aut non adtendimus, aut certe pro nihilo conputamus, si simul omnia congregentur, nescio quae bonorum operum abundantia illis praeponderare sufficiat.
 
Cogitemus, ex quo sapere coepimus, quid pro iuramentis, quid pro periuriis, quid pro maledictis, quid pro detractionibus, quid pro otiosis sermonibus, quid pro odio, quid pro ira, quid pro invidia, quid pro concupiscentia mala, quid pro gula, quid pro somnolentia, quid pro sordidis cogitationibus, quid pro concupiscentia oculorum, quid pro voluptuosa delectatione aurium, quid pro exasperatione pauperum, quod aut tarde aut difficile christum in carcere visitavimus, quod peregrinos neglegenter excepimus, quod secundum promissionem nostram in baptismo hospitibus pedes lavare negleximus, quod infirmos tardius quam oportuit visitavimus, quod discordes ad concordiam non toto et integro animo revocavimus, quod ecclesia ieiunante prandere voluimus, quod in ipsa ecclesia stantes, dum sanctae lectiones legerentur, otiosis fabulis occupati fuimus, quod aut psallendo aut orando aliquotiens aliud quam oportuit cogitavimus, quod in conviviis nostris non semper quae sancta, sed aliquotiens quae sunt luxuriosa locuti sumus.
 
Haec ergo et his similia, quae vix vel numerari possunt, si ex eo tempore quo sapere coepimus, in unum cumulum colligantur, etiam si capitalia crimina non addantur, quantis et qualibus bonorum operum copiis redimi poterunt, nisi praeponderante divina misericordia per humilem et conpunctam paenitentiam, additis secundum vires nostras largioribus elemosynis, dei severitas vel iustitia fuerit mitigata?
 cum ergo et ista quae dixi, sine quibus nullus hominum potest esse, nos nimium premant, et forte etiam capitalia nobis crimina et peccata subripiant, nescio qua conscientia periculosam nobis securitatem inducimus, et remedium paenitentiae quaerere mortifera dissimulatione neglegimus; et cum in pelago mundi huius innumerabilibus fluctibus fatigemur, ad expetendum portum paenitentiae post longa nos temporum spatia reservamus, non intellegentes quod de multitudine peccatorum disperatio nascitur, ex desperatione vero absque ulla reverentia peccatorum frena laxantur; et inpletur illud quod scriptum est: impius cum venerit in profundum malorum, contemnet.
Sed dicit aliquis: cum ad senectam venero, aut aliqua nimia infirmitate fuero disperatus, tunc paenitentiam peto.
 
Non quidem dicimus paenitentiam illam prodesse non posse: certum est quia prodest, si cum grandi et larga elymosina illam unusquisque accipiat, et omnibus inimicis indulgentiam tribuat, et quibuscumque fecit iniuriam, veniam petat; et ita toto corde deliberet, ut si evaserit, quamdiu vixerit, totis viribus illam cum rugitu et gemitu et cum multis elymosinis humiliter ac fideliter agat.
 
Et tamen tu homo sapiens inter ista omnia considera, si iustum est ut per totam vitam tuam vitiis et peccatis servias, et ad quaerendam vitam iam semivivus adsurgas.
 
Numquid tibi hoc fieri vis a servo tuo, ut quamdiu fortis et iuvenis fuerit, inimicis tuis serviat; et cum ad senectam venerit, tunc ad tuum servitium redire velit?
 
quod ergo non vis pati a servo tuo, non est iustum ut facias domino tuo.
 
Cum tamen multos noverimus, dum sani essent, frequenter dixisse paenitentiam se toto corde desiderare: sed tamen quia illam statim agere noluerunt, sine ipsius remedio de hoc saeculo recesserunt.
 
Percutitur enim etiam hac animadversione peccator, ut moriens obliviscatur sui, qui vivens oblitus est dei.
 
Nam qui remedium animae suae, quando potuit, noluit quaerere, postea, etiam si velit, dubium est utrum mereatur accipere.
 
Et ideo, fratres carissimi, tempus iudicii et diem reddendae rationis sapienter et utiliter cogitemus, et crimina vel peccata maiora cum gemitibus et suspiriis, quamdiu vivimus, lugeamus; et illa minuta delicta, vel quae ante fecimus, vel quae indesinenter admittimus, assiduis orationibus et largioribus elymosinis redimamus.
 Et quomodo non desunt cotidiana peccatorum vulnera, sic numquam desint elymosinarum vel orationum remedia.
Si enim in nobis ipsis propria severitate distringimus, sententiam futuri iudicis praevenimus.
 
Qui enim pro peccatis sibi ipse non parcit, deus cito illi indulgentiam tribuit; et qui se ipsum modo a communione pro suo reatu suspendit, ab illo altari quod est in caelo removeri non poterit, secundum illud, quod scriptum est: dic tu prior iniquitates tuas, ut iustificeris.
 
Iniquitatem tuam si tu agnoscis, deus ignoscit.
 
Nemo ergo desperet; sed nemo male speret.
 
Male desperat, qui credit quod etiam si paenitentiam agat pro peccatis suis, divina misericordia non indulgeat; male autem sperat, qui se post multa tempora ad paenitentiae medicamenta reservat.
 
Quomodo enim male desperantibus dicitur, peccator in quacumque die conversus fuerit, omnes iniquitates illius oblivioni tradentur; sic male sperantibus dicitur, nolite tardare converti ad dominum.
 
Haec ergo, fratres carissimi, tam viri quam feminae, tam religiosi quam laici, tam senes quam iuvenes, tam pueri quam puellae, adtentius cogitemus: et sine ulla dissimulatione securitatem mortiferam respuentes, cotidianis diebus peccatis nostris paenitentiae medicamenta adponere studeamus, timentes illud quod scriptum est: memento quoniam mors non tardat.
 
Si enim haec fideliter agimus, ante tribunal aeterni iudicis, non damnationis sententiam suscepturi, sed aeternis praemiis munerandi cum gaudio et exultatione feliciter veniemus.