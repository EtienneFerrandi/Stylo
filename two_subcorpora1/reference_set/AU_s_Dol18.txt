
De natali sancti Quadrati martyris

1. Praenuntiatus dies caritati uestrae sollemnitatis coronae Quadrati hodiernus illuxit: hunc et congregatione et sermone celebremus. De martyrum ergo apud Deum et homines gloria tam saepe loquimur, quam saepe eorum sollemnia celebramus. Adsidua celebratio crebra sit exhortatio, ut possit esse exsultatio. Psalmum cantauimus congruum sane martyrum festo: Tamquam cumulus arenae impulsus sum ut caderem, et Dominus suscepit me. Hoc enim dicit ipse uniuersus martyrum chorus, hoc Christi corpus in mundo, tamquam Lot in Sodomis uiuens inter temptationes, multa quae non uult uidens, sed ad facta malorum minime consentiens. Diuersis enim modis ad peccandum animus humanus impellitur, uel illecebra uoluptatis uel morsu tribulationis, et quisquis, ne peccet per illecebram, uicerit uoluptatem, multum profecit, nondum tamen perfecit. Amor enim iustitiae tantus esse debet cui uoluptas cedat, et qui dolori ipse non cedat. Quisquis usque ad hunc peruenit, perfecit. Ideo perfecti martyres creduntur de saeculo exisse, quia non solum contra uoluptates mundi, sed etiam contra tribulationes certando uicerunt. Denique, sicut fideles norunt, inter sacramenta christiana pro martyribus non oramus. Non solum autem pro ipsis non oramus, sed eorum nos orationibus commendamus.
2. Hanc perfectionem poscit increpando et exigit epistula Pauli ad Hebraeos, ubi dicitur: Nondum enim usque ad sanguinem aduersus peccatum certastis. Flagitatur ista perfectio; cui dicitur: «Nondum fecisti», admonetur ut faciat. Nondum enim usque ad sanguinem aduersus peccatum certastis. Martyres uero usque ad sanguinem certauerunt. Non autem certauerunt aduersus hominem persequentem, sed aduersus diabolum insidiantem, et – si uerum colligas – aduersus ipsam infirmitatem suam. In homine quippe ipso agitur magnum certamen, ubi theatrum conscientiae est: spectator autem summus, inspector conscientiae. Sed si tantum inspector conscientiae esset et non esset opitulator, deficeret omnis certator. Proinde et in ipsis uerbis quae cantauimus, habes quod dico: Tamquam cumulus arenae, inquit, impulsus sum ut caderem. Quare ergo non cecidisti? Et Dominus suscepit me. Tamquam confitens dixit hoc de infirmitate sua. Quantum ad me, inquit, pertinet, caderem, sed Dominus suscepit me. Esto ergo in Domino, mane in Domino et, cum te temptatio impulerit, non cadis, quia non cedis. Si [si non] resistendo non cedis, non consentiendo non cadis.
3. Similitudinem accipe ab ipsius nomine cuius sollemnia celebramus: Quadratus dictus est. Quadratum lapidem cum impuleris cedit, et non cadit. Cedit non resistendo, non autem cadit undique in rectitudine permanendo. Quadratus enim ab omni latere rectus est: uno impellitur, altero accipitur, cadere numquam potest. Merito et Dominus Deus antiquo iusto Noe de lignis quadratis iussit arcam fabricare. Ligna adhiberi uoluit ad fabricam et imputribilia et quadrata. Imputribilia propter aeternitatem, quadrata propter uitandam temptationem. Simus et nos quadrati, immo totum corpus Christi sit Massa Quadrati. Haec enim habet angularem lapidem, quomodo cantatum est: Lapidem, inquit, quem reprobauerunt aedificantes, hic factus est in caput anguli. Quomodo ergo factus est in caput anguli, quem reprobauerunt aedificantes? Vult intellegi pharisaeos et scribas et doctores legis. Reprobauerunt istum quasi non ipsum; dixerunt: «Non est ipse. Christum quidem exspectamus, sed hunc non agnoscimus». Fatendo se exspectare Christum, quasi aedificantes erant; dicendo autem se non agnoscere ipsum qui uerus erat, lapidem angularem reprobauerunt, quia nec ipsi in petra sed in arena fuerunt. Ergo aedificantes illi, iactando se potius quam id agendo, reprobauerunt lapidem angularem. Sed ne tu mirareris quomodo lapis ab aedificantibus reprobatus factus sit in caput anguli, subiecit scriptura: A Domino factum est istud. Ab illis quidem aedificantibus reprobatus, sed in caput anguli a Domino factus. Ex diuerso parietes in hunc angulum cucurrerunt: circumcisio et praeputium. Si adtendas unde ueniant, quid tam diuersum? Si adtendas ubi cohaereant, quid tam unum? Angulum enim faciunt parietes ex diuerso uenientes, sed uno in loco sibimet in pacis uinculo cohaerentes. Factum est: uenerunt ex circumcisione, uenerunt ex praeputio, coniuncti sunt sibi in angulari lapide. Impletum est quod ait Apostolus: Ipse est pax nostra, qui fecit utraque unum.
4. Proinde, carissimi, nitentes ad lapidem angularem quadrati uenite, ut non uos improbet structor. Totum tamen de Deo sperate, ipse quadrat qui colligat. Vos, [inquit] ait apostolus Petrus, tamquam lapides uiui, coaedificamini in templum sanctum Dei. Sic debemus cogitare templum Dei ut item nouerimus, quia templo non indiget Deus, sed templum indiget Deo, ne arbitremur nos Deo praestare beneficium, ut habeat ubi maneat. Quod te habitet Deus, tibi prodest. Sic te inhabitando beatum facit, non habitaculo beatus fit. Sic enim est uerus Dominus, qui non indiget seruo, et tamen habet seruum quo non indigeat, sed cui consulat. Infirmitas quippe humana seruo indiget, ut faciat seruus aliquod opus, quod Dominus non potest, et in faciendo quod potest, adiuuet Dominum qui non potest. Deus enim omnipotens est, non te indiget qui te fecit. Non enim aliquid mereris quia portas Dominum, qui merebaris ut fieres a Domino. Noli te arbitrari praestare Deo, quia credis in Deum. Si enim non credideris, non noxius illi, sed tibi. Haec uox expressa est in psalmo ubi dicitur: Dixi Domino: Deus meus es tu, quoniam bonorum meorum non eges. Ideo Dominus meus uerus Deus dominus, qui non indiges bonorum meorum, sed ego tuorum.
5. Nemo se idoneum putet ad quadrandum se, sicut idoneus fuit ad deprauandum se, quia nemo debet putare se idoneum ad sanandum se, etsi idoneus fuerit ad uulnerandum se. In oculi potestate sunt tenebrae, clauditur enim et in illis est. Cum clauseris illum, in tenebris es. Fuit ergo potestatis tuae in tenebris esse claudendo oculos, numquid in potestate tua est uidere, cum aperueris oculos, nisi lumen adsit in quo possis uidere? Oculorum tuorum clausio non opus habuit adiutorio ad non uidendum, oculorum autem apertio opus habet adiutorio ad uidendum. Nisi enim lumen adsit uel solis uel lucernae uel lunae uel cuiuslibet luminis generis, nisi adsit apertioni, oculi tui et patentes nihil uident. Nostrum ergo est accipere, nostrum est habere. Sed quid habes quod non accepisti? 