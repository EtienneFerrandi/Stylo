 De eo quod dicitur in evangelio: venite benedicti.
Et de facienda eleemosyna.
 
Audivimus, cum evangelium legeretur, terribilem vocem simul et desiderabilem, metuendam pariter et desiderandam domini nostri sententiam.
 
Terribilis est enim propter illud quod dicit: discedite a me, maledicti, in ignem aeternum; desiderabilis propter illud quod ait: venite benedicti, percipite regnum.
 
Quis enim audita hac voce non contremescat simul et gaudeat: gaudeat quidem, quia christus christianis servis suis dignatur promittere regnum; contremescat, quia peccatoribus ignem minatur aeternum?
 
rogo vos, fratres, ut lectionem istam adtento corde et sensu pervigilantissimo audiatis: et quia nec laboriosa est ad parandum, semper illam memoriter teneatis, et virtutem illius adsidue cogitetis.
 
Qui enim lectionem istam diligenter adtendit, etiamsi reliquas scripturas legere non potuerit, ad omne opus bonum faciendum et ad omne malum fugiendum ista illi lectio sola sufficere potest.
 
Adtendite ergo, fratres, et videte quid sit quod dominus illis qui ad dexteram futuri sunt se dicturum esse promisit: venite, inquid, benedicti, percipite regnum: quia esurivi, et dedistis mihi manducare; sitivi, et dedistis mihi bibere, et cetera quae secuntur.
 
Illis vero qui ad sinistram erunt quid dicturus est?
 
discedite a me, maledicti, in ignem aeternum, qui paratus est diabolo et angelis eius: esurivi enim, et non dedistis mihi manducare; sitivi, et non dedistis mihi bibere.

 Adtendite ergo, fratres, et videte, quia non dixit discedite a me, maledicti, quia furtum fecistis, quia falsum testimonium dixistis, quia homicidium aut adulterium commisistis, quod gravius est; non hoc dixit, sed ait: esurivi enim, et non dedistis mihi manducare; sitivi, et non dedistis mihi bibere; et non dixit discedite a me, quia res alienas tulistis, quod magis iniquum est; sed ait, quia de substantia vestra pauperibus non dedistis; non quia mala opera fecistis, sed quia bona facere noluistis.
Ac sic et illos qui ad dexteram futuri sunt sola misericordia liberavit, et illos qui ad sinistram sunt sola avaritia condemnabit.
 
Quod autem dictum est illis qui a dextris erunt, venite benedicti, percipite regnum, non ideo hoc audituri sunt quia non peccaverunt; sicut et illis ad sinistram non est dicturus discedite a me, maledicti, quia peccastis, sed quia peccata vestra elemosinis redemere noluistis.
 
Sine peccato nullus hominum esse potest, sed tamen peccata sua redemere elemosinis omnis homo auxiliante domino potest.
 
In ista enim sententia domini, qua dixit quod ille qui esurientem non paverit et nudum non vestierit mittetur in ignem aeternum, possumus evidenter agnoscere, fratres, quale tormento vel quale poena damnandi sunt illi qui mala faciunt, quando illi in ignem mittuntur qui bona non faciunt.
 
Si enim cum diabolo condemnatur qui pauperibus non dedit panem suum, ubi damnandus est ille qui etiam tulit alienum?
 
si in ignem mittitur qui nudum non vestivit, putas ubi mittendus est ille qui expoliavit?
 
si in infernum damnatur qui peregrinum non excepit in domum suam, putas ubi damnandus est qui tulit domum alienam?
 
haec ergo, fratres dilectissimi, fideliter cogitantes, quantum possumus, bona opera facere studeamus, et secundum vires nostras de paupertatula nostra peregrinis et pauperibus erogemus: ut et peccata quae fecimus redimamus, et de ipsis bonis operibus aeterna nobis praemia praeparemus.
 
Audiamus dominum dicentem: beati misericordes, quoniam ipsi misericordiam consequentur.

 Audistis enim veram domini nostri sententiam, per quam nobis regna caelorum promittit, si elemosinas facimus, si esurientes pascimus, si sitientes potamus, nudos secundum vires nostras vestimus, peregrinos excipimus: haec omnia si fideliter agimus, securi ante tribunal aeterni iudicis veniemus; et tunc in memoria aeterna iusti erimus, et ab auditu malo non timebimus.
Quod est auditum malum? illud (quod a nobis dominus dignetur avertere), quod ad sinistram positi audituri sunt: discedite a me, maledicti, in ignem aeternum.
 
Tenete ergo vos ad elimosinam vel misericordiam: quia elimosina a morte liberat, et operarium suum non permittit ire in tenebras.
 
Vnusquisque enim pro viribus suis, quantum praevalet, porrigat pauperi manum suam.
 
Qui habet aurum, det aurum: qui habet argentum, argentum tribuat: qui vero non habet pecuniam, cum bono animo porrigat peregrino bucellam; et si non habet integram, ex eo quod habet frangat et tribuat.
 
Talem enim dominus per prophetam dignatus est pauperibus consolationem vel securitatem inpendere, ut non diceret da esurienti totum panem tuum sed: frange esurienti panem tuum; et si non habes integrum, vel particulam aliquam partiaris.
 
Et ut scias quicquid bono animo obtuleris quam sit acceptabile deo, audi dominum in evangelio de vidua illa quae duos numos obtulit dicentem: vidua haec, quae duos numos obtulit, magis omnibus misit: quia reliqui divites erant, ex eo quod abundabat dederunt aliquid; illa vero totum quod habuit obtulit; et ideo meruit ut illam dominus ore proprio conlaudaret.
 
Faciat ergo unusquisque quod praevalet: excepto victu rationabili et vestitu simplici, quicquid illi superfuerit, laetus et hilaris pauperibus tribuat.
 
Quare laetus et hilaris? quia dat parum, et accipit multum: porregit numum, et conparat regnum: tribuit parvam pecuniam, et accipit vitam aeternam: dat temporalia, et mercatur aeterna: porregit caduca, et recipit sine fine mansura.
 
Ecce pro qua re hilares et bono animo dare debemus.

 Si tibi homo fidelis diceret, da mihi unum aereum numum, et reddo tibi solidos aureos centum, numquid non cum gaudio dares unum, ut acciperes centum?
quanto magis, quia tibi dicit deus caeli et terrae qui pauperi tribuit, deum fenerat, et quamdiu fecistis uni ex minimis istis, mihi fecistis, et in psalmo iocundus homo qui miseretur et commodat, debes commodare deo in terra, quod multipliciter accipias in vitam aeternam?
 
ut cum in conspectu angelorum ante tribunal aeterni iudicis venire merueris, secura et libera conscientia dicere possis: da, domine, quia dedi: miserere, quia misericordiam feci; ego implevi quod iussisti, tu redde quod promisisti.
 
Iterum atque iterum ammoneo, fratres, ut semper istam evangelicam lectionem memoriter teneatis, et totis viribus cum dei adiutorio laboretis, ut aeternum ignem possitis evadere, et ad caelorum regna feliciter pervenire: ipso praestante, cui est honor et gloria in saecula saeculorum. Amen.