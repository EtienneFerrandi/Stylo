De psalmo LXXXI: Deus stetit in synagoga deorum 

1. Ad quam spem vocaverit nos Dominus Deus noster, quid modo geramus, quid toleremus et quid exspectemus, notum esse non dubito caritati vestrae. Gerimus mortalitatem, toleramus infirmitatem, exspectamus divinitatem. Vult enim Deus non solum vivificare, sed etiam deificare nos. Quando hoc sperare humana infirmitas auderet, nisi divina promitteret veritas? Sed promisit non solum divina veritas, ut diximus, et quia dii futuri sumus 2, non solum hoc promisit - et quia promisit, utique verum est, quia nec tam fidelis promissor fallit, nec tam omnipotens dator impeditur ne impleat quod promisit. Parum tamen fuit Deo nostro promittere nobis in se divinitatem, nisi et nostram susciperet infirmitatem, tamquam dicens: " Vis nosse quantum te diligam, quam certus esse debeas daturum me tibi divinum meum? Accepi mortale tuum ". Non nobis videatur incredibile, fratres, deos fieri homines, id est <ut> qui homines erant dii fiant. Incredibilius est quod iam nobis praestitum est, ut qui Deus erat homo fieret. Et illud quidem iam factum credimus, alterum futurum exspectamus. Filius Dei factus est Filius hominis, ut filios hominum faceret filios Dei. Hoc plane tenete, quod iam locutos nos esse caritati vestrae credo quod memineritis, quia ille nec de suo mortalis, nec nos de nostro immortales - non de suo, nec de natura sua, non de substantia qua est ipse Deus; alio autem modo de suo, quia de creatura sua, quia de eo quod condidit, de eo quod creavit: homo enim factus est hominis factor, ut homo fieret Dei perceptor. Et nunc hoc habemus in fide, et spe servatum nobis est, certo tempore apparebit; gaudebunt qui modo, non illo apparente, crediderunt. Qui autem, dum non apparet, credere noluerunt, cum apparuerit, confundentur.

2. Non ergo exhorrescat et quasi expavescat christiana mens, cui dicitur ut irrideat deos gentium et colat colendumque noverit unum Deum, cum audit in psalmo, quod modo cantavimus: Quia stetit Deus in synagoga deorum. Synagoga quid sit? Quoniam graecum verbum est, plerosque vestrum scire arbitror, plerosque nescire. Synagoga latine congregatio dicitur; hoc ergo cantavimus: Quia Deus stetit in congregatione deorum. Ut quid hoc? In medio deos discernere. Deus noster, Deus verus, Deus unus stetit in synagoga deorum, utique multorum, non natura deorum, sed adoptione, sed gratia. Multum interest inter Deum exsistentem, Deum semper Deum, verum Deum, non solum Deum, sed etiam deificatorem Deum, hoc est, ut ita dicam, deificum Deum, Deum non factum deos facientem, et deos qui fiunt, sed non a fabro.

3. Et quia omnis qui facit melior est utique eo quem facit, iam videte quos deos adorent pagani, et quem Deum adoretis vos. Vos adoratis Deum, qui vos facit deos; illi autem adorant deos, quos faciendo et adorando perdunt ut ipsi dii fiant, faciendo falsos cadunt a vero. Et illis quidem quos faciunt non praestant ut dii sint, sed vocentur quod non sunt. Perdunt ipsi quod esse possent, et non dant illis quod esse non possunt. Deum qui facit falsum, offendit verum, et faciendo quod non potest, non fit ipse quod potest. Ipse enim, si velit, fit deus, non qualem ille colit, sed qualem facit ille quem colit. Quid ergo volunt homines: dii fieri, an deos facere? Potentius quidem illis videtur si faciant deos, quam si dii fiant. Sed si vel possent facere, numquid, quia vocatur, erit? Cui divinum nomen imponis, vocabitur deus; erit autem vel lignum vel lapis vel aurum, vel quidquid aliud est. Equidem tu, o homo impie, vis facere deum quem non facis, sed formare potes simulacrum et imponere illi nomen. Non erit quod tu vocas, sed hoc erit quod fecit ille quem non invocas. Deus enim fecit lignum, Deus fecit lapidem, aurum, argentum; tu ex illo lapide, quem fecit Deus, vis facere deum. Nec das illi quod tu fecisti, nec tollis illi quod ille fecit.

4. Tu ergo quod fecisti non fecisti: si enim te interrogavero quid feceris, respondebis " deum "; melius respondet ipse quem fecisti quam tu. Possumus enim quodammodo interrogare etiam ista, animam et sensum quidem non habentia, ut interrogantes non sentiant, sed tamen speciem quidem prae se gerentia, qua specie renuntient, ut ita dicam, sensibus nostris quid sint. Deum fecisti, verbi gratia ligneum. Utique si Deus est, lignum non est; si lignum est, Deus non est. Et tamen tu respondes te fecisse deum; ego autem, remoto te ligneo, lignum ipsum interrogo. Sed ne me quoque ligneum putes, quia lignum interrogo - quid si interrogarem eum? - vide: non interrogat vox animam, sed oculi formam. Speciem ligni illius atque materiam interrogat aspectus meus. Et ne forte mortalis fallatur aspectus, interrogat et tactus meus. Et si hoc parum putas, et ascia potest interrogare deum tuum, quod lignum fecit Deus meus. In omnibus istis interrogationibus respondet se mihi lignum esse, quod tu dicis deum, sine voce sua, fidelior tamen quam vox tua.

5. Deum dicis mentiri, sed ab ipso quem fecisti convinceris. Nec quia convinceris ab eo, melior te erit; etiam si tamen tu mentiaris, ille non mentiatur, tu dicas deum, ille se renuntiet lignum, non erit melior te. Non tibi occasio, ut quasi meliorem velis adorare. Sentis, non sentit, audis et non audit, vides et non videt, ambulas et non ambulat, vivis et non possum dicere: mortuus est, quia numquam vixit. Melior es eo quem fecisti, adora meliorem qui te fecit. Iniuria tibi est, ut sis ei similis quem fecisti. Qualem adores quaeris? Maledicenti succenses, si tibi dicat: " Talis sis ", et tamen tu adoras quod esse detestaris, et adorando usque ad quendam modum similis efficeris, non ut sis lignum et esse desinas homo, sed cum interiorem hominem tuum quodammodo talem facias qualem exterius tu fecisti. Fecit enim tibi Deus tamquam oculos mentem, et tu non vis videre veritatem. Fecit tibi Deus tamquam auditum intellegentiam, et tu non vis intellegere iustitiam. Olfactum autem noster homo interior si non haberet, non esset quare apostolus diceret: Christi bonus odor sumus in omni loco. Os ille homo interior si non haberet, non diceret Dominus: Beati qui esuriunt et sitiunt iustitiam. Omnia ergo interior homo habet - dedit Deus -, sed uti non vult, et vult fieri similis simulacro quod ipse formavit, de quo dicit propheta: Oculos habent et non vident, aures habent et non audiunt, nares habent et non odorantur, os habent et non loquuntur, manus habent et non operantur, et cetera. Et vide quomodo concludit: Similes illis fiant omnes qui faciunt ea, et omnes qui confidunt in eis. Unde similes possunt fieri homines mutis simulacris? Sed secundum istam similitudinem quam commendamus: si fiat insensatus quodammodo homo interior, fit ad quendam modum similis simulacro et, perdita in se imagine eius a quo factus est, eius quem fecit vult capere imaginem. Nam quare dicebat Dominus: Qui habet aures audiendi, audiat, nisi quia sunt quidam qui habent aures et non audiunt?

6. Non ergo expavescat cor vestrum, quia Deus stetit in synagoga deorum, in medio autem deos discernere. Discernens enim in medio, dicit quaedam praecepta; quae praecepta qui contemnunt, nolunt esse quod ille dixit ut simus. Et imputabunt sibi nonnulli: <" Quare discernat, si omnes dii sunt? ">. Quare enim discernat, si omnes dii sunt? Nisi quia sunt qui audiunt, sunt qui contemnunt. Sunt enim qui gratias agunt, sunt qui ingrati sunt gratiae et discernuntur, sed ab illo qui novit discernere. Nemo velit discernere qui fit, discernat ille qui fecit; de operibus suis factor iudicet, qui non potest errare, cum iudicat. Sed dando Spiritum suum facit et homines iudicare, non per seipsos, non a seipsis, non natura sua, non merito suo, sed gratia illius et dono illius. Nos, inquit, non spiritum huius mundi accepimus, sed Spiritum qui ex Deo est, ut sciamus quae a Deo donata sunt nobis. Animalis autem homo non percipit quae sunt Spiritus Dei: stultitia est enim illi, et non potest scire quoniam spiritaliter diiudicatur. Spiritualis autem diiudicat omnia, ipse autem a nemini diiudicatur. Si autem habemus Spiritum Dei, non solum discernamus nos, sed et a simulacris.

7. Vere enim, fratres, dolendi sunt homines qui inde se non discernunt, non laudandi qui discernunt, nisi forte laudandus est homo qui scit multum interesse inter se et lapidem. Qualis autem esset, si putaret se hoc esse quod lapis est! Et utinam hucusque progrediatur! Meliorem se facit lapide, cui, si esset similis vel si se faceret similem - nam numquam erit: quantumlibet enim sequatur opus suum, non in se interficiet opus Dei -, si ergo se faceret similem, putando se similem, non dico: iniuriam sibi faceret - forte enim parvipendit iniuriam suam, et recte talis hominis parvipendit iniuriam -, hoc dico quod eum moveat: Deo facit iniuriam. Se male comparando, sacrilegus fit in eum a quo factus est: ad imaginem enim Dei factus est homo. Si ergo sacrilegus esses vel dicereris potius legibus publicis, iniuriam faciendo imagini imperatoris, quid eris faciendo iniuriam imagini Dei? Quid est peius: in imaginem hominis iacere lapidem, an imaginem Dei facere lapidem? Ergo istos velut nimis mortuos dimittamus, quia, etsi excitari possunt, non a nobis possunt. Nec tamen de illis ideo desperare debemus, quia nos eos excitare non possumus: potens est Deus enim de lapidibus istis excitare filios Abraham.