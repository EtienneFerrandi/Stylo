De  honorandis  uel  contemnendis  parentibus

1. Sollemnitates sanctorum martyrum exhortationes sunt martyriorum, ut imitari delectet quod celebrare delectat. Ad hoc nos et sancta scriptura recens in auribus nostris exhortatur et quodammodo accendit, dicente Apostolo : Quis nos separabit a caritate Christi ? Tribulatio, an angustia, an persecutio, an fames, an nuditas, an periculum, an gladius ? Sicut scriptum est : Quoniam propter te mortificamur tota die, deputati sumus ut oues uictimae. Deinde sequuntur alia quae uiolenta uidentur ad separationem, in quibus tamen dat uictoriam, ne ab illo separemur, qui a nobis non separatur. Propter has enim angustias imminentesque pressuras, polliceri nobis dignatus est fidelis promissor et benignus dator, quod nobiscum futurus esset usque in consummationem saeculi. Certus sum enim, inquit, quia neque mors neque uita, neque angeli neque principatus, neque praesentia neque futura, neque uirtus, neque altitudo neque profundum, neque alia creatura – non enim potuit omnia nominare – poterit nos separare a caritate Dei, quae est in Christo Iesu Domino nostro. Atque ut nos, ne separaremur a Christo, fortissimos redderet spe et fiducia aduersus omnes huius saeculi temptationes, quia uires nostrae nullo modo sufficiunt si diuino adiutorio deseramur, superius dixit : Si Deus pro nobis, quis contra nos ? Apostolus, quibusdam breuiter commemoratis quae uidentur fidem christianam oppugnare saeuiendo, ne talia nos separarent a caritate Christi, armauit nos ad omnia toleranda pro Christo.
2. Sed quia non solum conantur ea separare quae saeuiunt, uerum etiam quae blandiuntur, sicut armati sumus apostolicis uerbis aduersus ea quae nos a Christo saeuiendo separare conantur, sic armati sumus a Domino ipso Christo aduersus ea quae nos blandiendo seducere moliuntur. Metuendum est enim ne forte quem non separat crudelis gladius separare possit carnalis adfectus. Ergo et contra illa quae blandiendo impugnant fidem nostram, ne quod impugnant expugnent, Dominum audiamus dicentem : Si quis uenit ad me et non odit patrem, matrem, uxorem, filios, fratres, insuper et animam suam, non potest meus esse discipulus. Et qui non baiulat crucem suam et sequitur me, non potest esse meus discipulus. Dominus utrumque commemorauit et quod illiciendo suaue est ut decipiat, et quod minando graue est. Nam contra blandimenta deceptionis de adfectu carnali ait : Si quis uenit ad me et non odit patrem et matrem, uxorem, filios et cetera, aduersus ea uero quae fremendo et terrendo auertunt a fide, uno crucis nomine structos nos armatosque munit. Qui non, inquit, baiulat crucem suam et sequitur me, id est qui non tolerat – hoc est enim baiulat – omnia quae amara et dura sunt in hoc saeculo tamquam crux, et sequitur me, non potest meus esse discipulus.
3. Iam ergo martyrem Christi constituamus in medio inter minantes et blandientes ; utraque ianua pulsatur, qua intratur ad cor : cupiditas et timor. Cupiditatis ianuam pulsant pater, mater, uxor, filii, fratres : omnia blanda sunt, suauia sunt, dulcia sunt. Sed numquid suauiora quam Deus ? numquid dulciora quam Christus ? Si non creditis, gustate et uidete quam suauis est Dominus. Timoris ianuam pulsant minae, furor, opprobria, ad extremum ipsi dolores corporis, quos nemo potest contemnendo non sentire. Nam si contempserit pecuniam, damna patitur, non dolores. Totum hoc est in animo contemnentis : non te cruciat qui tibi aufert quod non amas. Sed amas pecuniam : times eum qui damna comminatur, nec te ipse cruciat, sed tu te cruciasti, quia te doloribus inseruisti. Radix est enim malorum auaritia, quam quidam appetentes a fide pererrauerunt et inseruerunt se doloribus multis. Damna comminatur : qui te non inuenit cupidum, inuenit liberum ; inanem risisti, quia non te inseruisti. Sic etiam cetera quae per doctrinam salutarem contemnere discimus, non amare admonemur, ut in temptationibus liberi inueniamur. Ad quam libertatem nos hortatur illa apostolica lectio, ubi est : Et qui utuntur hoc mundo tamquam non utentes sint, ut habeant libertatis usum, non cupiditatis adfectum. Praeterit enim figura huius mundi. Volo uos sine sollicitudine esse.
4. Sed restat carnis infirmitas, quam unusquisque nostrum, quamdiu in hoc saeculo uiuit, a se non potest alienare. Quid facis ? Cum pungitur caro, non doleat cor ? Vulnus est infirmitatis, donec capiat uestimentum immortalitatis. Ibi magna lucta est. Voluntate auersa a pecunia, stat martyr Dei securus aduersus eos qui damnis terrent. «Tollat, inquit, quod non amo, ubi sentio ?» Exilium minatur, sed ei minatur a quo sola superna patria desideratur. Hic christianus, quocumque ierit, peregrinus est. Opprobria comminatur. Habet quid respondeat : Gloria nostra haec est testimonium conscientiae nostrae. Exhonorationem minatur. Quantus honor est transitorius ! Homo exhonorationem minatur, sed Dominus hominum aeternum honorem pollicetur. His contemptis omnibus, libertas tuta est. Sed quid de carne ? Restat anima cum ueste sua, et ea ueste quam non exuit nisi mors. Iam homo, id est anima, de uicino urgetur, de infirmitate carnis suae. Ideo in cruce pendentis uidentur, immo intelleguntur, uerba illa Domini in psalmo magnifico, ubi paene euangelium recitatur, ubi dictum est : Foderunt manus meas et pedes meos, dinumerauerunt omnia ossa mea. Ipsi uero considerauerunt me, diuiserunt sibi uestimenta mea et super uestem meam miserunt sortem. Verba sunt iam patientis, iam in cruce pendentis, et tamen dicitur ibi : Ne discedas a me, quoniam tribulatio proxima est. Si proxima intellexeris ‘temporis propinquantis’, non erunt uerba in cruce pendentis : iam tribulatio inerat, si pendebat. Sed quare dictum est : proxima est? Iam in carne est. Nihil est proximius animae et carni quam portat illa. Alia foris sunt, externa appellantur, quod extra sunt. Quando caro cruciatur, anima de proximo pulsatur.
5. Grauia sunt haec, sed in omnibus superuincimus propter eum qui dilexit nos. Quare autem et in his uincimus ? Quia si Deus pro nobis, quis contra nos? Ideo Dominus nomine crucis omnia terribilia, dura, amara, intoleranda et saeua significare dignatus est. Nam et in ipsis generibus mortium nihil est cruce intolerabilius. Magno quippe pondere additum est ab eodem Apostolo, cum nobis humilitatem Domini commendaret ; ait enim : Non rapinam arbitratus est esse aequalis Deo, sed semetipsum exinaniuit formam serui accipiens, in similitudinem hominum factus, et habitu inuentus ut homo. Quanta humiliatio Domini, fieri hominem ! Sed audi adhuc. Ecce humiliatus est, quia factus est homo. Quid ultra? Humiliauit, inquit, semetipsum, factus oboediens usque ad mortem, non solum usque ad humanam natiuitatem, sed etiam usque ad mortem. Habes ad hoc quod addas ? «Habeo, inquit : mortem autem crucis». Istum finem intuens Domini omnium amarissimum, crucem appellauit omnia quae iure pro eius nomine, <si> fides perpessa fuerit, caro christiana patitur. Nam fides nihil patitur, immo et passiones tolerabiles praestat. Instructi igitur ex utroque latere et munitam habentes utramque ianuam cupiditatis et timoris, nihil cupientes amplius quam quod promittit Deus, nihil timentes amplius quam quod minatur Deus, blandientes minantesque repellimus.
6. Sed exsistit aliquis et facit nobis quaestionem et dicit : «Ferenda sunt quidem pro fide Christi quaecumque amara, quaecumque dura, quaecumque saeua et perpessu aspera, ferenda omnino, sed mouet me quod ille [qui] praeceptis suis primum praeceptum posuit ad diligendum proximum : Honora patrem et matrem, quod est mandatum primum in promissione, ut bene sit tibi; et cum hoc Apostolus pro magno commemoraret, dicit mihi Dominus : Si quis uenit ad me et non odit patrem et matrem. Vbi audiam ? Quid horum accipiam ? Quomodo obtemperabo iubenti ut honorem patrem et matrem, item iubenti ut oderim patrem et matrem ? Nonne ipse unus est qui praecipit utrumque, an – sicut quidam uani putant – alius est qui legem dedit et alius est qui euangelium propagauit, quoniam in lege scriptum est : Honora patrem et matrem, in euangelio»: Quisquis non oderit patrem et matrem ?» Absit ! Ipse est et legis lator et euangelii propagator, ipse est omnino. Tu agnosce Dominum: ne contraria praeciperet, tempora praeceptis distribuit. Nam si putas praeceptum quo iubemur honorare patrem et matrem, quia in ueteri testamento prius legitur, contrarium esse praecepto euangelico, in eodem ueteri testamento scriptum est tale aliquid quale in euangelio modo cum legeretur audiuimus. Qui dicit patri et matri : Non noui uos, et qui filios suos non agnoscit, ipse cogitauit testamentum meum. Quam simile est, quam geminum, quam aequale agnoscitur. Ergo unus Dominus utrumque praecipiens, sed nos tempora discernamus.