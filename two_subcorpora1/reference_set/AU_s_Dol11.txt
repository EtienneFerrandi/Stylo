De  dilectione  Dei  et  proximi

1. In hac quae modo recitata est euangelica lectione, tamquam et nos uidentes Dominum, non carnis, sed – quod est salubrius – fidei oculis, suscipiamus interrogantis adfectum, quod mandatum magnum sit in lege. Ille enim qui interrogabat, quia non fidei oculis sed carnis uidebat, temptabat potius quam quaerebat. Nos autem credentes quaeramus, ut quaerentes inueniamus ; dicamus et nos : Domine, quod est mandatum magnum in lege ? Dicamus autem non temptantis astu, sed discentis adfectu. Respondet enim nobis modo quod illi, qui si non credidit, nobis quaesiuit, non sibi ; si autem credidit, nunc magis instruatur auditor, si tunc corrigi potuit temptator.
2. Sane illud primitus intueamur, quomodo ille <de> uno quaesiuit mandato, scire cupiens quod esset mandatum in lege, non quod esset solum, sed quod esset magnum ; Dominus autem respondit non unum, sed duo mandata. Forte enim ille, cum audisset quod esset magnum, quaereret plura sequentia ; Dominus autem, ne post magnum plura quaererentur, unum adiunxit secundum, ut impleretur in eo quod tanto ante fuerat prophetatum : Verbum enim adbreuians et consummans faciet Dominus super terram. Modo fit, hac lectione completur. Multa enim sunt legis praecepta, et tamquam silua incomprehensibilis per omnes paginas pullulat mandatorum. Et quis posset implere quae nemo sufficit animo retinere ? Sed Dominus Christus plenus misericordia, sicut se magnum in breui corpore ostendit, sic latam legem breui praecepto conclusit. In illa corporis breuitate totum habemus filium Dei, in horum mandatorum breuitate totam tenemus legem Dei. Misericordia finiuit pigritiam. Noli cogitare quomodo diu discas, sed quomodo potius quod cito didiceris facias.
3. Diliges, inquit, Dominum Deum tuum in toto corde tuo et in tota anima tua et in tota mente tua. Hoc est primum et magnum mandatum. Secundum autem, inquit, simile est huic. Diliges proximum tuum tamquam teipsum. In his duobus mandatis uniuersa lex pendet et prophetae. Quid te extendebas per ramorum diffusionem ? Radices has tene, et tota arbor in manu est. Dominus hoc, sicut uidemus, breuiter intimauit ; nos de his duobus mandatis plura cogimur dicere. An forte non cogimur, et sufficit quod a Domino audiuimus ? Plane sufficit, sed non omnibus. Quanto enim est quisque magnus, tanto magis sufficit quod breuiter dicitur. Magni breuia quaerunt ; parui, quia minus intellegunt, plura desiderant. Illorum fastidium timemus offendere, istorum infirmitatem nolumus onerare. Tamen si taceamus, qui minus intellegunt, conqueruntur ; et qui iam intellegunt, ferant nos, ut qui nondum intellegunt, capiant nos.
4. Quid tibi melius, quid tibi breuius dici potuit, o homo, quam ut diligas Dominum Deum in toto corde tuo et in tota anima tua et tota mente tua ? Fac, et de uita aeterna et de uita beata esto securus. Si enim Dominum Deum tuum in toto corde, tota anima, tota mente dilexeris, nihil tibi relinquis unde teipsum diligere possis. Ex toto corde et tota anima et tota mente dilige, dilige Deum tuum. Et quid remanebit unde diligas teipsum ? Si autem nihil remanebit unde diligas teipsum, in secundo praecepto quomodo diliges proximum tamquam teipsum ? Ecce una quaestio, audite illam. Dominus ait, sicut lectio ipsa cum recitaretur aduertimus: In his duobus mandatis uniuersa lex pendet et prophetae. Porro autem apostolus Paulus, si aduertistis cum etiam eius epistula legeretur, implere legem dicit eum hominem qui dilexerit proximum, non adiungens mandatum primum et magnum, ut quisque toto corde, anima, mente diligat Deum. Sic enim ait : Nam non adulterabis, non homicidium facies, non concupisces, et si quod aliud est mandatum, in hoc sermone recapitulatur : Diliges proximum tuum tamquam teipsum. Dilectio proximi malum non operatur. Plenitudo autem legis caritas. Hic dicit : Qui diligit proximum, legem impleuit. Et si tria quaedam praecepta diceret: Non adulterabis, non homicidium facies, non concupisces, putaremus in dilectione proximi haec sola tria praecepta retineri. Cum uero adiunxit et ait : Si quod est aliud mandatum, totum proximi dilectione conclusit. Quid hic restat ad dilectionem Dei ? Cum audis : Deum toto corde, tota anima, tota mente, nihil uidetur <restare> ad dilectionem proximi. Item cum audis : Hoc et hoc et hoc, et si quod est aliud mandatum, in hoc sermone recapitulatur : Diliges proximum tuum tamquam teipsum, nihil uidetur restare ad dilectionem Dei. Quomodo ergo Dominus non “in uno” ait, sed in his duobus mandatis uniuersa lex pendet et prophetae ?
5. Vt hoc ergo quod proposui, quantum possumus adiuuante Domino, breuiter exponamus, a dilectione proximi potius incipiamus. Homines etiam sumus, mortales, ignari, nondum aequales angelis facti, multum dispares a societate incorruptionis, ac per hoc ipsa dissimilitudine longe est a nobis Deus, quamuis misericordia prope sit. Qui ergo sumus, et quibus uiribus cogitationis nostrae Dominum conicere audeamus? Proximum habemus ; in proximo iam tendas, ut Deum toto corde, tota anima, tota mente diligas. O homo, si fratrem quem uides non diligis, Deum quem non uides quomodo diligere poteris ? Agnoscitis uerba de apostoli Iohannis sermone deprompta. Praescriptum est ergo nobis : a proximo incipiamus, ut ad Deum perueniamus.
6. Sed dicet mihi aliquis : «Diligo Deum et proximum, non sermonibus, sed operibus». Proba. «Diligo, inquit, proximum». Quid magnum facis ? Non uides in animalibus irrationalibus quomodo praeualeat mutua dilectio, quomodo aues cum auibus sui generis esse cupiant et eas taedeat solitudinis ? Non uides cum simul animalia praesepe communicauerint, quemadmodum in itinere se inuicem sequi desiderant, et alterum ab altero aegerrime separatur ? Quid ergo magnum facis, si homo uis esse cum homine ? Adhuc iumentorum est. Nescio utrum talis a nobis diuinitus dilectio requiratur. Dicis fortasse : «Diligo proximum ego meum; amo enim filium meum, et tamquam meipsum». Facile est et hoc. Tigres amant filios suos. Nihil enim horum propagaretur, nisi alter ab altero diligeretur. Transcende quae tibi in potestate data sunt : nihil horum factum est ad imaginem Dei. Hominem Deus fecit ad imaginem suam, ut haberet potestatem piscium maris et uolatilium caeli et omnium repentium quae repunt super terram. Vide quae sub te habeas, et tu qua sis imaginis suae dilectione longe aliter creatori informatus. Vnde postremo probas, quia diligis filium tuum ? Ipsum, inquam, filium unde te probas diligere ? Quia ei seruabas hereditatem quam tecum non poterit possidere? Non enim tecum tenet, sed te decedente succedet. Non meministi quod in illa hereditate iam ante te pater tuus transitum fecit ? Et si eadem antiquitus permanet, hac et auus transiit : omnes transeuntes, nemo permanens. Relinquis ergo mortalia morituro aut, quod est uerius, nescis cui congreges ea, et iactas te filii dilectorem.
7. Adnuntiabunt, inquit, filiis suis, ut ponant in Deo spem suam. Si sic diligis, diligis. Si aliter diligis, nec diligis, quia nec te diligis. Certe enim quid audisti ? Diliges proximum tuum tamquam teipsum. Hanc regulam pono, immo non pono, sed recognosco. Omnibus enim nobis positam et intueor et commemoro. Haec est regula : Diliges proximum tuum tamquam teipsum. Iam non dico : Filium, coniugem, uicinum amicum, uicinum notum diliges tamquam teipsum. Forte respondes : «Diligo». Prius quaero an diligas teipsum. Hic est omnis praecepti uis, hic tota uertitur quaestio : non enim poteris <diligere> proximum tamquam teipsum, si nondum diligis teipsum. «Quis enim est, inquis, qui non diligat seipsum ?» Ego uellem inuenire qui diligat seipsum. Non enim adtendo quomodo erret creatura, sed quid doceat creator. Melius nouit nos qui fecit nos. Ipsum ergo audiamus. Quoniam dicebas : «Diligo meipsum», etsi exigerem ut probares, responderes mihi : «Cum esurio, reficio corpus meum, quoniam diligo meipsum; nolo laboribus fatigari, quoniam diligo meipsum ; nolo angustiari indigentia, quoniam diligo meipsum ; nolo febrire, quoniam diligo meipsum ; nolo dolere, quoniam diligo meipsum». Vis audire quid dicit, qui te fecit ? Vide tantum quomodo bene ualde te diligis : utrum iniquitatem non diligas. Qui enim diligit iniquitatem, odit animam suam. Non te interrogo, ipse te interroga. Si uis malo alieno crescere, si uis male sit alteri ut tibi bene sit, profecto si ita uis, si hoc uis, diligis iniquitatem, odisti animam tuam. Si ergo odisti animam tuam, non tibi committo proximum tuum, ut eum diligas tamquam teipsum. Committam ego tibi hominem alterum ut duos quaeram ? Qui perdidisti te, seruaturus es me ? Prius ergo dilige teipsum, ut noueris diligere proximum tamquam teipsum.