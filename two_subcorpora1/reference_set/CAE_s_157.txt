 Omelia sancti caesarii episcopi de lectione evangelica, ubi ait: venite benedicti, percipite regnum; in die tertia rogationum.
Modo cum evangelica lectio legeretur, fratres carissimi, audivimus dicentem dominum: venite benedicti, percipite regnum, quod vobis paratum est ab origine mundi.
 
Vt ergo istam vocem desiderabilem audire, et ab auditu malo possitis evadere, totis viribus deo auxiliante contendite hanc lectionem divinam et in domibus vestris frequenter legere, et in ecclesia libenter et oboedienter audire.
 
Sicut enim vox illa desiderabilis est, per quam dicitur misericordibus venite benedicti, percipite regnum, ita e contrario sterilibus et inmisericordibus metuenda est et valde terribilis, quam audituri sunt, quibus dicendum est: discedite a me, maledicti, in ignem aeternum.
 
Avertat hoc deus a nobis, fratres carissimi, et ab auditu malo nos liberare dignetur; ut in nobis inpleatur illud quod scriptum est: in memoria aeterna erit iustus, ab auditu malo non timebit.
 
Hoc enim erit auditum malum, quod audituri sunt impii: discedite a me, maledicti, in ignem aeternum.
 
Inrevocabilis enim sententia erit, quae a piissimo deo ideo multo ante praedicitur, ut a nobis totis viribus caveatur.
 
Si enim nos deus noster vellet punire, non nos ante tot saecula commoneret.
 
Invitus quodammodo vindicat, qui quomodo evadere possimus multo ante demonstrat; non enim te vult percutere, qui tibi clamat: observa.
 
Considerate tamen quid dicturus est ad dexteram positis: venite, inquid, benedicti, percipite regnum quod vobis paratum est ab origine mundi.

 Advertite, fratres, quia regnum caelorum nobis praedestinatum est; gehenna autem, non nobis, sed diabolo praeparata est.
Denique sic audituri sunt ad sinistram positi: discedite a me, maledicti, in ignem aeternum, qui paratus est, non dixit vobis sed diabolo et angelis eius.
 
Rogo tamen vos, fratres, fideliter et diligenter adtendite et illam sententiam quam audituri sunt impii, et illam quam audituri sunt sancti.
 
Venite, inquid, benedicti, percipite regnum.
 
Quare? quia esurivi, et dedistis mihi manducare; sitivi, et dedistis mihi bibere, et reliqua.
 
Peccatoribus autem: discedite a me, maledicti, in ignem aeternum: quia esurivi, et non dedistis mihi manducare.
 
Ergo nec illi qui ad dexteram erunt ideo accipiunt regnum quia numquam peccaverunt, sed quia peccata sua mundare elemosinis studuerunt; et illi qui ad sinistram erunt, non ideo mittuntur in ignem aeternum quia peccatores fuerunt, sed quia peccata sua elemosinis redemere noluerunt.
 
Ac sic et illos sola largitas glorificabit, et istos sola sterelitas condemnabit: quia sicut inpossibile est ut ullus homo esse possit sine peccato, sic per dei misericordiam possibile est ut bonis operibus et praecipue elemosinis se unusquisque redimat a peccato; ut non in eo illud impleatur quod scriptum est: iudicium sine misericordia his qui non fecerint misericordiam, sed magis ad eum sententia illa pertineat: beati misericordes, quoniam ipsi misericordiam consequentur; et illud: dispersit, dedit pauperibus, iustitia eius manet in saeculum saeculi.
 
Et hoc considerate, fratres, pro qua re mittentur in ignem aeternum.
 
Non enim dicendum est: quia homicidium fecistis, quia adulterium commisistis, quia alienam substantiam rapuistis; sed hoc solum audituri sunt: quia esurivi, et non dedistis mihi manducare.

 Rogo vos, fratres, nolite hoc transitorie cogitare, nec credatis quod hoc de iudaeis tantum aut paganis vel haereticis fuerit dictum; sed definitissime credite quia hoc christiani et catholici, qui in malo opere perseverare voluerint, audituri sunt.
Ad iudicium enim non veniunt nec pagani nec haeretici nec iudaei; quia de ipsis scriptum est: qui non credit, iam iudicatus est.
 
Et ideo inter illos qui ad sinistram mittendi sunt, non solum laici erunt, sed et multi episcopi, quod peius est, clerici mali, vel monachi cupidi vel superbi, simul et sanctimoniales et viduae iracundiae, superbae vel cupidae; et si eis fructuosa paenitentia non subvenerit, audituri sunt illam metuendam et inrevocabilem vocem: discedite a me, maledicti, in ignem aeternum.
 
Sententia ista, si eam fideliter et cum ingenti tremore voluerimus audire, ab omni opere malo nos poterit revocare.
 
Diligenter ergo adtendite quid veritas dixerit: discedite a me, maledicti, in ignem aeternum: quia esurivi, et non dedistis mihi manducare.
 
Si in ignem mittitur, qui esurienti non dedit panem suum, putas ubi mittendus est, qui tulit alienum?
 
si in ignem mittitur, qui nudum non vestitit, ubi mittendus est, qui vestitum expoliavit?
 
si cum diabolo damnatur, qui hospitibus non praebuit domum suam, putas ubi mittendus est, qui tulit alienam?
 
si periturus est, qui in carcere non visitavit, qui de illo fiet, qui forte iniuste in carcerem misit?
 
rogo vos, fratres, hinc adtendite, quam spem habere possunt qui mala faciunt, quando illi perituri sunt qui bona non faciunt.

 Denique et alio loco dominus terribiliter nos admonet, dicens: omnis arbor, quae non facit fructum bonum, excidetur et in ignem mittetur.
Non dixit, quae facit fructum malum, sed, quae non facit fructum bonum.
 
Hinc ergo possumus evidenter agnoscere, quas poenas arbor spinosa in die iudicii patietur, quando illa quae fructum non dederit excidetur, et in ignem mittetur.
 
Nemo se decipiat, fratres carissimi, nemo se falsa spe circumveniat: christiani nominis non facit sola dignitas christianum.
 
Nihil prodest quod aliquis christianus vocatur ex nomine, si hoc non ostendit in opere.
 
Scriptum est enim: fides sine operibus mortua est.
 
Qui enim credit, et bona opera non exercet, clamat illi scriptura divina: tu, inquid, credis quia deus unus est?
 
bene facis: et daemones credunt, et contremescunt.
 
Ac sic qui credunt, et opera bona non faciunt, daemonum fidem habere videntur.
 
Et illud diligenter considerandum est, quod dominus dicit: qui audit mandata mea, et facit ea, ipse est qui diligit me; et iterum: si quis diligit me, mandata mea custodit.

 
Si ille diligit, qui custodit, sine dubio, qui non custodit, non diligit.
Sed et illud valde timendum est, quod iterum dominus dicit: quid prodest quod dicitis mihi domine domine et non facitis quae dico?
 
scire debemus, fratres, quia nihil prodest verbis proferre fidem, et factis deserere veritatem.
 
Sicut enim nobis non placet, si servi nostri verbis se profiteantur nostra esse mancipia, et tamen non velint inplere opera sua, ita nec deo placet, si se quisque christianum verbis tantummodo esse pronuntiet, et opera quae christus fieri iussit inplere dissimulet.
 
Denique beatus apostolus, cum de reddenda ratione in die iudicii loqueretur, ita pronuntiavit dicens: oportet nos, inquid, omnes stare ante tribunal christi, ut referat unusquisque propria corporis, prout gessit sive bonum sive malum; et dominus in evangelio: tunc, inquid, reddet unicuique secundum opera sua.
 
Non dixit secundum fidem suam sed secundum opera sua: quia, sicut iam supra dixi, iacobus apostolus clamat quia fides sine operibus mortua est.
 
Nos ergo, fratres dilectissimi, si poenam evadere, et ad aeternam beatitudinem volumus pervenire, non solum credamus in deum, sed etiam toto corde diligamus, et quantum possumus ipso adiuvante bona opera facere studeamus; ut, cum ipso auxiliante fecerimus quae praecepit, ipso remunerante mereamur recipere quod promisit: per dominum nostrum iesum christum, qui cum patre et spiritu sancto unus deus in trinitate vivit et regnat per omnia saecula saeculorum. Amen.