

9. Contra hoc Paulus apostolus zelo ardentissimo militabat. Istud horrendae pressurae saxum, ut gentes miserae aliquando resurgerent tamquam de sepulcro Lazari 26, removebat. Nam si istam observationem reprehenderet, non coactionem, etiam seipsum reprehenderet. Nam et ipse suscepit ea et quaedam Hierosolymis sacramenta iudaica cum Iudaeis celebravit in templo; sed tamquam ex Iudaeis veniens haec observabat, non ad ea gentes cogebat. Ex Iudaeis veniens Paulus, evangelista gentium, consilii sancti apostolorum et decretor et impletor, quid sancto Spiritui in tali quaestione placuerit, quid decreverit atque statuerit, suo exemplo potius ostendebat. Nam Iacobus illi ait constituto iam Hierosolymis: " Multi, inquit, putant te adversari legitimis paternis et hostem atque inimicum esse legis. Quid ergo est? Audi me. Sunt hic quidam qui purificationem venerunt suscipere: purificare cum eis ut omnes sciant " -non dictum est " ut omnes putent ": devotio enim praecipiebatur, non simulatio suggerebatur -, " ut omnes, inquit, sciant te aemulatorem esse legis et paternarum observationum ". Hoc fecit Paulus tamquam Iudaeus ex Iudaeis, non tamen ut ex ipsis sacramentis iustificaretur, sed ne illa damnare putaretur.

10. Ergo et fecit hoc. Nam et Timotheum circumcidit, natum de iudaea matre, propter scandalum Iudaeorum, volentem, non coactum, ut et per ipsum ostenderet non se illa damnare, sed gentibus tamquam saluti necessaria non imponere. Sed posteaquam circumcidit Timotheum hac indifferentia quam saepe commendavi et quam puto iam apte a vobis intellegi, quidam ex Iudaeis, qui non deponebant illam veterem pellem et propterea volebant circumcidi gentes, quod dicerent sine illis sacramentis salutem eis esse non posse. Unde et haeresis facta est: nam hodieque sunt quidam et in Christum credentes et filios suos circumcidentes, hoc est sine illis sacramentis salutem se habere non posse credentes. Cum ergo per hanc indifferentiam devotionis, non necessitate, circumcidisset Timotheum, quidam ex his, ut dixi, ibi statuentes salutem, quod Paulo displicebat, unde Petrum reprehendebat, iactare coeperunt ad alios decipiendos, quia et Paulus hoc tenet. Dicebant: " Quod et nos dicimus, hoc et ipse credit, quod sine his sacramentis salus esse non potest. Nam si hoc non credit, quare Timotheum circumcidit? ". Hoc ille cum audisset, Paulus, qui hoc fecerat libertate, non necessitate, propter scandalum Iudaeorum, non propter salutem Timothei, vidit illos accepisse occasionem alterius praedicationis et movendae in Paulum malae suspicionis, et noluit circumcidere Titum. Apparet autem quare illum voluerit, quare istum noluerit. Illum propter scandalum Iudaeorum voluit, istum propter occasiones male credentium noluit.

11. Et hoc in epistula sua videte quemadmodum evidenter perspicueque commendet. Sed neque Titus, inquit, cum esset Graecus, sicut Timotheus, compulsus est circumcidi. Et quasi ei diceretur: " Quare non est compulsus Titus circumcidi, cum Timotheus, similiter Graecus cum esset, compulsus sit circumcidi? ". Quare? Vis audire? Propter subintroductos falsos fratres qui subintroierunt explorare libertatem nostram. In Timotheo ergo circumcidendo non fuit necessitas, sed libertas; in Petro autem reprehensa est necessitas, non libertas. Propter subintroductos, inquit, falsos fratres qui subintroierunt explorare libertatem nostram, ut nos in servitutem redigerent. Nos, inquit, redigerent in servitutem, faciendo de libertate necessitatem, quibus nec ad horam, inquit, cessimus subiectioni. Ut quid? Ut veritas Evangelii permaneat in vos. Quae est veritas Evangelii? Iudaeum tunc non prohibendum, gentilem non cogendum; sacramenta Iudaeorum non Iudaeis damnanda, non gentibus imponenda. Quae est veritas Evangelii? Posse sine illis sacramentis ad salutem perveniri per Christum. Hoc illi negabant, quibus Petrus simulate consentiebat. Ideoque adiungitur: Simulate illi alii consenserunt Iudaei, ita ut Barnabas etiam adduceretur in eorum simulationem. Sed cum viderem, inquit, quia non recte ingrediuntur ad veritatem Evangelii, sicut illic ait: Ut veritas Evangelii permaneat ad vos. Audis ubique commendari veritatem, et suspicaris ubique fallaciam, tam ubique: usque in apostolis. Vidit ergo quia non recte ingrediuntur ad veritatem. Vidit super hoc quoniam putabant gentes saluti suae illa esse necessaria sacramenta. Non est haec veritas Evangelii. Non iam haec necessaria saluti fuerunt: fortassis aliquando, cum praenuntiarent Christum venturum. Necessarius erat aliquando cultellus petrinus, antequam veniret ipsa petra.

12. Ego cum viderem, inquit, quia non recte ingrediuntur ad veritatem Evangelii, dixi Petro coram omnibus 38. Dixi Petro: Paulus Petro, minor maiori, sequens praecedenti; et dixi et Petro et coram omnibus: magna fiducia, sed magna illius patientia. Quoniam intentos fecisti, audiamus quid Petro, Paule, dixisti, et ubi. Intellegamus quid egisti, quid disposuisti, quia nusquam mendax esse voluisti. Dixi, inquit, Petro coram omnibus: " Si tu, cum sis Iudaeus " - quid est " cum tu sis Iudaeus "? Cui licebat ista indifferenter observare -, " gentiliter et non iudaice vivis " - quia priusquam venirent quidam a Iacobo, cum gentibus convescebatur -, " si tu, cum sis Iudaeus, gentiliter et non iudaice vivis ", debuit sequi et dicere: " Quomodo nunc iudaica sacramenta custodis? ". Non hoc dixit, sed ubi erat reprehensibilis, unde ista movebantur, unde zelabat Deo, quod impedimentum ab Evangelio removere moliebatur, hoc cum fiducia dixit, hoc coram omnibus dixit: " Si tu, cum sis Iudaeus, gentiliter vivis, quomodo cogis gentes iudaizare? ". " Cogis, inquit, iudaizare ". Iam dixi quemadmodum, consentiendo eis qui dicebant gentes aliter salutem habere non posse, " gentes cogis iudaizare ". Hoc Paulus non fecit, quando suscepit purificationes cum quibusdam; non coegit gentes iudaizare, quando Timotheum circumcidit secundum illam indifferentiam, quia et circumcisio nihil est et praeputium nihil est; non coegit gentes iudaizare. Et ne cogere crederetur, Titum non circumcidit; non coegit Paulus gentes iudaizare. Hoc ipse non fecit, et ideo hoc in Petro recte reprehendit, quia ipse non fecit.

13. Sed ponam et ipsum hoc fecisse, quamquam non inveniatur, non convincatur; non secundum me hoc dico, sed secundum quosdam, ut interim dicam, putemus hoc fecisse Paulum quod fecit Petrus, et hoc reprehendisse in Petro Paulum quod etiam ipse fecerat Paulus: facilius ambo fuerant corrigendi, quam nobis subintret detestabilis tinea, id est mendacium vel mendacii suspicio, tamquam vermiculus malignus ad omnem Scripturae rodendam litteram, metuendus ut nobis persuadeat aliquid Paulum in epistula sua canonica, quam Ecclesiae commendat a posteris propagatae, fuisse mentitum. Rogo vos: timete hoc malum; omnes timeamus, ne omnes postea frustra plangamus. Non est hoc leve malum: moneo vos, timens terreo. Date veniam sollicitudini meae: rarius ad vos loquimur quam vultis. Susurrant hi qui vestras aures, quando volunt, paratas inveniunt - nos nisi raro et ex hoc loco loqui vobis non permittimur -, non dico mente malignantes, non eis iniuriam facio, sed cavete errantes, et sic cum eis agite, ut ipsi potius corrigantur, non ut vos ab eis depravemini. Cum enim tibi ista dixerint: " Simulate hoc egit Petrus, simulate eum corripuit Paulus; non verum scripsit in epistula sua Paulus quia reprehensibilis erat Petrus; non verum scripsit in epistula sua Paulus quia vidit eos non recte ingredientes ad veritatem Evangelii; non verum scripsit in epistula sua Paulus quia Petrus gentes cogebat iudaizare, sed omnia simulata sunt ", quid veri retinebimus, quam paginam suspectam de mendacio non habebimus?

14. Ecce premimur, homines, evidentissima auctoritate, et vix cedunt tonanti et coruscanti veritati! Quo ibimus? Quid faciemus, quando forte dixero alicui: " Bonum est nubere, sed melius est non nubere, sicut scripsit apostolus Paulus ", si mihi dicat damnator nuptiarum: " Prorsus Paulus damnavit nuptias, sed hoc simulate scripsit, quoniam sustineri ab infirmis veritas ipsa non posset; quia imponitur laboriose continentia, ideo dixit: Bonum est nubere, nam sciebat malum esse nubere "? Unde hoc probas Paulum esse mentitum, ubi ait: Qui dat nuptum, bene facit? " Unde probo? ", inquit: " quomodo mentitus sit, ubi ait: Cum viderem quia non recte ingrediebatur ad veritatem Evangelii - non enim Petrus non recte ingrediebatur ad veritatem Evangelii -; quomodo dixi Petro coram omnibus: Si tu, cum sis Iudaeus, gentiliter et non iudaice vivis, quomodo cogis gentes iudaizare? - non enim revera Petrus gentes cogebat iudaizare -. Sicut ergo ista simulate Paulus, sic etiam, cum videret ab hominibus carneis virginitatis excellentiam sustineri non posse, dixit: Qui dat nuptum, bene facit. Aliud agebat, aliud praetendebat ". Si haec ita sunt, quo ibimus? quae oracula sciscitabimur? Sic enim nobis debent esse eloquia divina in Scripturis canonicis mandata, sicut vere sunt oracula. Metuitur ibi fallacia, ubi veritas invenitur, ubi de veritate praesumitur? Obsecro vos: praevideatis vermiculum istum, ut caveatis; non admittatis ad armarium cordis vestri. Si admiseritis, nisi cito pannos excutitis, nihil integrum ibi invenietis.

15. Dixi quod existimavi cum magna sollicitudine esse dicendum; diu tenui caritatem vestram, diu me tenuit sollicitudo vestra. Omnia quae scripta sunt in sanctis canonicis libris nos qui disputamus et libros scribimus, longe aliter scribimus, proficiendo scribimus, cottidie discimus, scrutando dictamus, pulsando loquimur. Certe non quiesco, quantum possum, ubi esse possum utilis fratribus, et loquendo et scribendo. Admoneo caritatem vestram, a me, usque ad me, ne cuiusquam disputationis librum aut disputationem pro canonica Scriptura habere velitis. In Scripturis sanctis iudicare discimus, in scripturis nostris iudicari non dedignamur. Illud quidem eligendum est et hoc potius de duobus optandum, ut scribendo vel loquendo vera dicamus, nusquam erremus. Sed quoniam hoc implere difficile est, ideo aliud est firmamentum canonis, tamquam caelum ubi sunt constituta luminaria Scripturarum, velut inter aquas et aquas, inter populos angelorum et populos hominum: illos supra, istos infra. Teneamus Scripturam tamquam Scripturam, tamquam Deum loquentem; non ibi quaeramus hominem errantem. Non enim frustra canon in Ecclesiam constitutus est: Spiritus sancti hoc officium est. Si quis ergo legit librum meum, iudicet me: si rationabile dixi, sequatur non me, sed rationem ipsam; si hoc probavi testimonio evidentissimo atque divino, sequatur non me, sed Scripturam divinam. Si autem aliquid quod ego recte dixi reprehendere voluerit, non recte facit, sed plus irascor tali laudatori meo qui librum meum tamquam canonicum accipit, quam ei qui in libro meo etiam non reprehendenda reprehendit. Rogo vos: quamvis intentos vos videam et paene recentissimos, velut modo audire coeperitis, tamen nolo aliquid amplius dicere, ut hoc quod ultimum dixi fortiter teneatis. Conversi ad Dominum, etc.