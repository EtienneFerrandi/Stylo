 De kalendis ianuariis.
Dies kalendarum istarum, fratres dilectissimi, quas ianuarias vocant, a quodam iano homine perdito ac sacrilego nomen accepit.
 
Ianus autem iste dux quondam et princeps hominum paganorum fuit: quem inperiti homines et rustici dum quasi regem metuunt, velud deum colere coeperunt; detulerunt enim ei inlicitum honorem, dum in eo expavescunt regiam potestatem.
 
Homines quippe stulti et ignorantes deum illos tunc maxime deos aestimabant, quos inter homines sublimiores esse cernebant: ac sic factum est, ut unius veri dei cultus ad multa deorum vel potius daemoniorum nomina transferretur.
 
Diem ergo kalendarum hodiernarum de nomine iani, sicut iam dictum est, nuncuparunt; utique ut ei homini, cui divinos honores conferre cupiebant, et finem unius anni et alterius initium deputarent.
 
Et quia aput illos ianuariae kalendae unum annum inplere, alterum incipere dicebantur, istum ianum quasi in principio ac termino posuerunt; ut unum annum finire, alterum incipere crederetur.
 
Et hinc est quod antiqui idolorum cultores ipsi iano duas facies figurarunt: unam ante ipsum, aliam post ipsum; unam, qua praeteritum annum videretur aspicere, aliam qua futurum.
 
Ac sic homines insipientes duas ei facies deputando, dum eum deum facere cupiunt, monstrum esse fecerunt: hoc enim voluerunt in deo suo esse praecipuum, quod est etiam in pecudibus monstruosum.
 
Et ideo optima erroris ipsius declaratione atque iudicio, dum eum relegiosa vanitate imaginum deum videri volunt, daemonem publicarunt.
 
Hinc itaque est, quod istis diebus pagani homines perverso omnium rerum ordine obscenis deformitatibus teguntur; utique ut tales se faciant qui colunt, qualis fuit ille qui colitur.


In istis enim diebus miseri homines et, quod peius est, etiam aliqui baptizati sumunt formas adulteras, species monstruosas, in quibus quidem quae primum ridenda aut potius dolenda sint, nescio.
Quis enim sapiens credere poterit, inveniri aliquos sanae mentis, qui cervulum facientes in ferarum se velint habitus commutare?
 
alii vestiuntur pellibus pecudum; alii adsumunt capita bestiarum, gaudentes et exultantes, si taliter se in ferinas species transformaverint, ut homines non esse videantur.
 
Ex quo indicant ac probant, non tam se habitum beluinum habere quam sensum: nam quamvis diversorum similitudinem animalium exprimere in se velint, certum est tamen, in his magis cor pecudum esse quam formam.
 
Iam vero illut quale vel quam turpe est, quod viri nati tunicis muliebribus vestiuntur, et turpissima demutatione puellaribus figuris virile robur effeminant, non erubescentes tunicis muliebribus inserere militares lacertos: barbatas facies praeferunt, et videri se feminas volunt.
 
Et merito virilem iam fortitudinem non habent, qui in muliebres habitus transierunt; iusto enim iudicio dei evenisse credendum est, ut militarem virtutem amitterent, qui feminarum se specie deformassent.
 
Et quia deus placatus vobis inspirare dignatus est, ut pro amore fidei ista miserabilis consuetudo de hac civitate ad integrum tolleretur, rogo vos, fratres carissimi, ut vobis non sufficiat, quod ipsi hoc malum deo donante non facitis; sed ubicumque alibi fieri videritis, arguite, castigate, corripite, et vestro salubri consilio de isto miserabili sacrilegio stultos homines revocate.
 
Et ut ad integrum vos divinae misericordiae consecretis, etiam illas alias observationes velut diaboli venena respuite, quas, quod peius est, adhuc plures in populo christiano observare non erubescunt.
 
Sunt enim qui in kalendis ianuariis ita auguria observant, ut focum de domo sua vel aliud quodcumque beneficium cuicumque petenti non tribuant; diabolicas etiam strenas et ab aliis accipiunt, et ipsi aliis tradunt.
 
Aliqui etiam rustici mensulas suas in ista nocte, quae praeteriit, plenas multis rebus, quae ad manducandum sunt necessariae, conponentes, tota nocte sic conpositas esse volunt, credentes quod hoc illis kalendae ianuariae praestare possint, ut per totum annum convivia illorum in tali abundantia perseverent.

 Et quia, sicut scriptum est, modicum fermentum totam massam corrumpit, etiam ista vel alia his similia, quae longum est dicere, quae ab inperitis aut parva aut nulla peccata esse creduntur, a vestris ordinate familiis removeri; et hoc praecipite, ut sic kalendas istas colant, quomodo aliorum mensuum colere solent.
Qui enim aliquid de paganorum consuetudine in istis diebus observare voluerint, timendum est, ne eis nomen christianum prodesse non possit.
 
Et ideo sancti antiqui patres nostri considerantes maximam partem generis humani diebus istis gulae vel luxuriae deservire, ebrietatibus et sacrilegis saltationibus insanire, statuerunt universo mundo, ut per omnes ecclesias publicum indiceretur ieiunium: ut agnoscerent miseri homines, in tantum se male facere, ut pro illorum peccatis necesse esset omnibus ecclesiis ieiunare.
 
Ieiunemus, ergo, fratres carissimi, in istis diebus, et cum vera et perfecta caritate stultitiam miserorum hominum lugeamus; ut vel sic intellegant malum suum, dum pro se publicum vident observari ieiunium.
 
Neque enim desperandum est, quod illos deus possit vestra oratione vel castigatione corregere, qui per apostolum suum ineffabili pietate promisit, dicens: qui converti fecerit peccatorem ab errore viae suae, salvabit animam eius a morte, et cooperiet multitudinem peccatorum.
 
Qui enim in istis kalendis stultis hominibus luxuriose ludentibus aliquam humanitatem inpenderit, peccatis eorum participem se esse non dubitet: nam qui de salute animae suae fideliter cogitat, magis de illis dolere debet vel flere, quam cum illis vel de illis ad infelicem risum suum animum relaxare.
 
Vos vero, fratres, qui deo propitio cotidie clamare consuestis oculi mei semper ad dominum, et iterum: ad te levavi oculos meos, non oportet ut oculi vestri, qui adsidue in ecclesia vigilantes ad deum sanctificantur, videndo luxuriam stultorum hominum polluantur.
 
Magis dedignari debetis atque despicere opera diaboli, ut in vobis integra permaneat caritas christi.
 
Clamate ergo cum propheta dicentes: averte oculos meos, ne videant vanitatem; timentes illud, quod ait apostolus: non potestis calicem domini bibere, et calicem daemoniorum: non potestis mensae domini participes esse, et mensae daemoniorum.
 
Sed credo de dei misericordia, quod ita per vestram castigationem illorum stultitia corrigenda est, ut non solum pro vobis, sed etiam pro illorum correctione, qui vestro exemplo proficient, duplicata vobis a domino praemia repensentur: praestante ipso domino nostro iesu christo, cui est gloria et honor in saecula saeculorum. Amen.