 Ammonitio ista continet qualiter pro peccato primi hominis de paradiso in infernum mundi huius proiecti sumus, et ut ad inferiorem infernum non mereamur peccatorum pondere venire, bonis operibus velut quibusdam gradibus ad superiorem ac principalem patriam totis viribus conemur ascendere.
Scio, fratres carissimi, quod non possit ignorare sancta caritas vestra, adam patrem nostrum inter paradisi delicias fuisse conlocatum; sed persuadente diabolo dei praecepta contempnens, in istius mundi miserias velut de superiori loco ad inferiorem fuisse deiectum.
 
Supernum ergo est paradisus, infernum est hic mundus; aliud infernum est, in quo post mortem peccatores et impii demerguntur.
 
Nam quod duo sint inferni, propheta hoc evidenter ostendit, dicens: deus, qui eripuisti animam meam ex inferno inferiori; non enim diceret inferiorem infernum, nisi esse et superiorem sciret.
 
Deus autem noster miserator et misericors, patiens et multum misericors, quando nos in adam patre nostro de altitudine paradisi iusto iudicio suo in infernum mundi istius deposuit, pro ineffabili pietate ad inferiorem infernum nos ruina inrevocabili pervenire noluit, sed quodam modo inter paradisum et inferiorem infernum velut in medio conlocavit: ut, si paenitentiam vellemus agere, ad altitudinem principalis patriae mereremur ascendere; si vero in illa tyrannide superbiae, per quam suadente diabolo cecidimus, vellemus iugiter permanere, ad inferioris inferni profunda, unde iam reditus esse non possit, peccati pondere premeremur.
 
Haec ergo, fratres carissimi, non transitorie sed cum grandi timore ac tremore considerantes, intellegamus nos ad hoc in isto superiori inferno per dei misericordiam positos, ut magis ad illum qui nos creavit desideremus bonorum operum gradibus remeare, quam cum illo qui nos decepit ad inferioris inferni profunda descendere.
 
Et quia positi sumus tamquam inter aquam et ignem, velut inter summum bonum et summum malum, quasi inter ruinam inferioris inferni et altitudinem paradisi, audiamus dominum in scripturis cum admirabili pietate clamantem: posui te, inquid, inter mortem et vitam; elige vitam, ut vivas.
 
De istis duabus viis nos dominus in evangelio ammonuit, quando dixit: lata et spatiosa via est, quae ducit ad mortem, et multi sunt qui intrant per eam; arta et angusta via est, quae ducit ad vitam, et pauci sunt qui inveniunt eam.
 
Et quia per istam artam et angustam reditur ad paradisum, et per illam latam in illo inferiori inferno descenditur, dum adhuc cum dei adiutorio possumus, et in potestate nostra consistit, sicut iam supra suggessimus, magis conemur per artam et angustam ad gaudium paradisi conscendere, quam per illam latam et spatiosam ad inferni supplicia pervenire.
 
Sed forte aliquis dicit: vellem scire qui sint illi qui cum periculoso gaudio per latam descendunt, qui autem sint illi qui per artam et angustam cum labore conscendunt.
  Et licet adhuc hic in corpore habitare videantur in terris, tamen secundum apostolum conversatio illorum in caelis est; ut sacerdote dicente sursum corda securi respondeant se habere ad dominum.
Considerate, rogo, fratres, et non solum cum dolore sed etiam cum timore eos qui per viam latam et spatiosam praecipitantur arguite, dicentes et contestantes eis, quod post breve gaudium habituri sunt sine fine supplicium.
 
Illis vero qui per artam et angustam conantur ascendere congaudete, et eis vos fideliter sociate, et cum ipsis ad altitudinem vel beatitudinem aeternae vitae pervenire contendite.
 
Nec timeatis quia laborem habituri estis in via, sed gaudete quia magnum praemium invenietis in patria.
 
Vnde iterum atque iterum rogo vos, fratres carissimi, ut et iustorum post parvum laborem aeternum gaudium consideremus, et peccatorum post transitoriam laetitiam sine ullo fine supplicium timeamus: considerantes quia nec illi qui per latam descendunt gaudere diu possunt, nec illi qui per artam et angustam cum labore videntur ascendere longo tempore laborare videntur; nam quomodo illi, qui cum infelici gaudio avaritiae vel luxuriae serviunt, consummato itinere viae latae cum diabolo arsuri sunt in inferno, ita e contrario illi, qui falsa gaudia viae latae vel vitae luxuriosae despiciunt, ubi cursum viae angustae cum labore conpleverint, ad angelorum consortium pervenire merebuntur in caelo.
 
Et quia de superiori paradisi loco, ubi est vera beatitudo, et de duobus infernis locuti sumus, et quid fugere vel quid desiderare debeamus, secundum possibilitatem quam deus dedit, breviter demonstravimus, sunt alia tria de eadem re pertinentia, quae caritati vestrae cupimus intimare.
 
Tria enim sunt, de quibus utiliter ac fideliter cogitare et possumus et debemus: et ista tria in conversatione humana fieri etiam corporalibus oculis frequenter agnoscimus.
 
Est enim medicus, aegrotus, et morbus.
 
Si se iuncxerit aegrotus cum medico, duo sunt: vincitur morbus.
 
Si se aegrotus magis morbo quam medico voluerit iungere, et ibi, quia duo sunt, vincitur medicus; sed ex ipsa victoria moritur aegrotus, qua vincitur medicus: nam si medico consentiret, pereunte morbo aegrotus evaderet, quia duos contra se pugnantes vincere nullatenus posset.
  Quare istam similitudinem posuerim, diligenter adtendite.
Medicus deus est, aegrotus homo est, peccatum morbus est: si se iungit peccator cum deo, qui est verus medicus, statim perit morbus, et liberatur aegrotus; si vero infelix peccator diligit morbum suum, ut magis se peccatis suis tamquam mortiferis morbis velit iungere, quam caelesti medico adhaerere; morbum, id est, peccatum suum non solum accusare non adquiescit, sed etiam fronte inpudentissima defensare contendit, dum se peccatis suis vult iungere, quasi videtur caelestem medicum vincere, sed per istam infelicem victoriam tamquam per latam et spatiosam viam descendit in gehennam; quia si medico consentire voluisset, pereunte peccato tamquam crudelissimo morbo per artam et angustam viam ascendere meruisset in caelum.
 
Haec ergo, fratres carissimi, fideliter cogitantes, dum adhuc cum dei adiutorio in nostra potestate consistit, peccatorum nostrorum vulnera quasi venena mortifera horrescentes, elemosinis orationibus ieiuniis insistentes, et praecipue per caritatem, quae non solum amicos sed etiam ipsos diligit inimicos, tamquam per medicamenta spiritalia pro recipienda sanitate animarum nostrarum ad illius caelestis medici misericordiam recurramus.
 
Ipse enim dixit: nolo mortem peccatoris, sed ut convertatur et vivat; et iterum: cum conversus ingemueris, salvus eris.
 
Ad quam salutem nos pro sua pietate perducat, qui cum patre et spiritu sancto vivit et regnat in saecula saeculorum. Amen.