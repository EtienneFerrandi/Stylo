 Homilia sancti augustini in pascha.
Licet nobis omni tempore, fratres carissimi, et ad dicendum et ad audiendum suavis sit decantatio alleluiae, specialiter tamen in istis diebus dulcius eam audire consuevimus.
 
Alleluia enim interpretatur laudate deum.
 
Brevis quidem sermo, sed magna laudatio.
 
Et quia, quando alleluia cantamus, deum laudare cognoscimur, considerare et fideliter observare debemus, ut quod sonat in ore, hoc teneatur in corde: ne forte, quando alleluia, id est, laus dei ex ore profertur, in corde aut turpis aut inpia cogitatio teneatur: ne forte, dum lingua nostra deum laudat, animam nostram cogitatio maligna percutiat.
 
Laudemus ergo deum, fratres carissimi, ore et corde, vita et lingua, vocibus et moribus.
 
Sic enim sibi vult dici deus alleluia, ut non sit in laudante discordia.
 
Concordet ergo prius in nobis ipsis lingua cum vita, os cum conscientia, voces et mores: ne forte bonae voces testimonium dicant contra malos mores.
 
Dies enim isti, fratres carissimi, qui nunc aguntur, sacramentis infantum deputantur.
 
Qui paulo ante vocabantur conpetentes, modo vocantur infantes: conpetentes dicebantur, quando viscera materna, ut nascerentur, petendo pulsabant; infantes dicuntur, quia modo renati sunt in christo, qui prius nati fuerant in saeculo.
 In illis est vita nova, quae iam in nobis debet esse perfecta.
Et ideo, qui iam fideles estis, infantibus istis non oportet ut exempla, quibus pereant, sed quibus proficiant, praebeatis: adtendunt enim vos modo nati, quomodo <vivatis> olim nati.
 
Hoc faciunt etiam illi infantes, qui secundum adam de parentibus carnalibus nati videntur: prius parvuli sunt; postea vero, ubi mores maiorum sentire coeperint, quid imitentur adtendunt: quo duxerit maior, sequitur minor.
 
Sed orandus est deus, ut per bonam viam praecedat maior: ne forte, si eum per malam secutus fuerit minor, pereat et maior et minor.
 
Itaque, fratres carissimi, qui iam diu in christo renati estis, et per aetatem regenerationis parentes estis illorum, vos alloquor et exhortor, ut sic iuste et caste et sobrie vivatis, ut cum eis qui vos imitantur non solum non pereatis, sed magis ad aeterna gaudia feliciter venire possitis.
 
Adtendit modo aliquis in christo renatus nescio quem fidelem iam diu baptizatum, et tamen ebriosum.
 
Timeo ne sibi dicat in corde suo: quare et ego ita non facio?
 
numquid non et fidelis est? numquid non ad altare communicat?
 
et tantum bibit, ut ebrius frequenter appareat.
 
Adtendit alium luxuriosa verba dicentem, cantica turpia vel amatoria proferentem: si eum libenter audire aut imitare voluerit, et digna paenitentia non subvenerit, simul cum illo peribit.

 Et ideo, fratres carissimi, quicumque per opera iniqua etiam eos qui boni sunt exemplo suo decipiunt, et pro se et pro illis malam rationem reddituri sunt deo.
Sed iam istos qui modo baptizati sunt alloquamur.
 
Vos ergo ammoneo et exhortor, quos gratia christi de paleis in grana mutavit, rogo vos et contestor, ne in vacuum gratiam recipiatis; sed semper grana esse contendite, et paleam, quae vento circumfertur, quantum potestis vitate vel fugite.
 
Nolite sequi malos: si enim eos imitari volueritis, cum ipsis peribitis.
 
Manete in area pondere caritatis, ne vos superbiae ventus velut paleam foris eiciat.
 
Vos ergo, fratres, vos filii, vos novella germina matris ecclesiae, obsecro, et per gratiam quam accepistis adiuro, ut christum cuius membra esse meruistis iugiter cogitetis.
 
Christum ergo sequimini, qui vocavit vos, qui perditos quaesivit vos.
 
Nolite sectari vias perditorum, in quibus errat nomen fidelium, et in quibus sacramenta christi patiuntur iniuriam.
 
Non quaeritur quid vocentur, sed utrum nomini suo respondeant.
 
Sed et illum, qui neglegenter vivit, alloquor et contestor.

 Si natus es, ubi est vita nova? si fidelis es, ubi est fides?
audio nomen, agnoscam rem.
 
Vos vero, filii, vos novella plantatio, elegite vobis quos imitari debeatis: deum timentes, ecclesiam dei cum timore intrantes, verbum dei diligenter audientes, memoria retinentes, factis inplentes.
 
Tales elegite quos imitemini.
 
Nemo dicat in corde suo: et ubi invenire potero tales?
 
omnis res similis ad similem cohaeret.
 
Si perdite vixeris, non adiungis tibi nisi perditos.
 
Incipe bene vivere: vides quanti te socii circumdent, de quanta fraternitate gratuleris?
 
postremum, non invenis quod imiteris? esto quod alius imitetur.
 
Haec enim, fratres, si diligenter considerare vultis, exemplum sanctae conversationis omnibus praebere contendetis, et pro vobis et pro aliis aeterna praemia feliciter capietis: praestante domino nostro iesu christo, qui cum patre et spiritu sancto vivit et regnat in saecula saeculorum. Amen.