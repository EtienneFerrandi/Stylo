
Ex  euangelio
de  muliere  quae  decem  et  octo  annis  curua  erat
et  de  his  super  quos  cecidit  turris

1. Saepe admonuimus caritatem uestram et pro modulo uirium nostrarum, Domino impertiente, docuimus in sancto euangelio mirabilia facta Domini nostri Iesu Christi non solum esse magnalia et opera – quid enim aliud, nisi tanto mirabiliora quanto diuiniora ? –, uerum etiam quasi uerba esse uisibilia, admonentia nos etiam intellegere quid significent. Quae si non intellegamus, solo ipso miraculo delectant et in Dei laude cor subleuant. Proinde quemadmodum scriptorem pulchre scribentem miratur et laudat, tantummodo inspiciendo quod scribit, etiam qui litteras nescit et significationis ignarus apicum pulchritudine delectatur – nesciens sensum, laudat articulum ; qui legere autem etiam nouit, capit uberem fructum –, sic quando audimus quae mirabilia fecerit Dominus, etiam si non intellegamus quid significent, quasi legere nescientes et solas illas uelut litteras intuentes, miramur opus facientis, etiam si nesciamus uoluntatem significantis. Quid hoc facto mirabilius ? Decem et octo annos curua mulier infirmitate tenebatur : uno momento uerbo Domini erecta est, et annosissima ualetudo cessit iubenti, quia paruit dominanti. Soluit uinclum implicatoris, fecit opus creatoris. Erecta est quae curua erat, soluta est quae ligata erat, et hoc uerbo, quia qui fecit uerbum – et omnia per ipsum facta sunt – uenit quaerere quod perierat. Miremur, laudemus, diligamus. Verumtamen post articulum admiratum litteraturae huius significationem paulo adtentius requiramus.
2. In eodem quippe loco euangelico, in eodem contextu ubi super decem et octo homines commemoratur quod cecidit turris Siloa et mortui sunt, et decem et octo annorum infirma mulier sanata et erecta est. Vtrumque ibi est : contextim narratur. In ipsa etiam contextione est quod de arbore illa loquitur Dominus, ad quam uenit et eam infructuosam inuenit, anno iam tertio. Quam ubi iussit incidi, colonus intercessit : adhiberet ei circumfossae aliquid stercoris et, si fecisset fructum, recte ; sin minus, uenisset et abscidisset eam. Hoc de arbore in figura dictum est, non in miraculo factum. Illud uero de hominibus super quos cecidit turris nec dictum in figura a Domino, nec miraculo aliquo res commendata est : ruina pressi sunt homines. Quasi casui deputari potest, nisi quia intellegunt impii nec passerem cadere sine uoluntate creatoris. Vt autem Dominus sponte commemoraret de ipsis hominibus decem et octo quos ruina turris oppressit, nuntiatum illi erat quosdam ab Herode rege horrido exemplo necatos esse, ita ut eorum sanguinem sacrificiis eorum misceret Hoc cum horrerent homines, nuntiarunt. Et ait Dominus : Putatis eos, quia hoc eis accidit, peccatores esse super ceteros homines ? Amen, dico uobis : nisi paenitentiam egeritis, omnes similiter peribitis. Deinde ultro subiecit et commemorando subiunxit dicens : Aut illi [decem] homines decem et octo super quos turris in Siloa cecidit et mortui sunt, putatis quia debitores sunt super alios homines – hoc est peccatores ? Amen, dico uobis, quia nisi [quia] paenitentiam egeritis, omnes similiter peribitis. Deinde loquitur de illa arbore ficulnea, erigit iam mulierem. Obsecro uos, adtentione uestra adiuuate infirmitatem nostram ; primo quid sibi hoc uelit, puto quod non neglegenter debemus inquirere.
3. Amen, inquit, dico uobis : nisi paenitentiam egeritis, omnes similiter moriemini. Similiter quomodo ? Sicut illi scilicet quorum sanguinem sacrificiis eorum Herodes miscuit. Rursus nisi paenitentiam egeritis, omnes similiter moriemini. Quomodo similiter ? Sicut illi super quos cecidit turris. Cum illi dissimiliter mortui sint – aliter utique quorum sacrificiis eorum sanguis admixtus est, aliter quos ruina oppressit –, quomodo omnes, nisi paenitentiam egerint, similiter morientur ? Qui morituri sunt illo modo, non sunt morituri isto modo, et qui isto, non utique illo ; et tamen meritis similiter moriuntur. Scriptura diuina non potest mentiri, os ueritatis non potest mentiri. Prorsus si intellegamus, uerum est. Omnes mali, iniqui, omnes perditi, [flagitiosi] facinorosi, flagitiosi, amatores saeculi, lasciui et abiecti, nisi paenitentiam egerint, similiter moriuntur. Quomodo similiter ? Et quomodo illi, et quomodo illi. Non corporaliter et uisibiliter, ideo similiter. Nam si corporaliter, non possunt mori utroque modo. Si autem intellegamus et spiritalia spiritalibus comparemus et corporalibus similitudinibus ad res intellegibiles quaedam signa ducamus, omnes similiter moriuntur. Omnes enim iniqui mala petunt a Deo, et quae sibi bona putant mala sunt, quia male putant. Vnde ? De concupiscentia mala, de opere carnis et sanguinis, de opere corruptionis scilicet quae regnum Dei non possidebit. Ergo sacrificia eorum, id est preces, eorum sanguini miscentur, quia secundum carnem et sanguinem petunt. Hoc designat et arguit quaedam scriptura dicens : Petitis et non accipitis, eo quod male petatis, ut in concupiscentiis uestris consumatis. Tu ergo agis sacrificium tuum: tuo sanguini misceatur ; sapis enim carnaliter et, secundum quod carnaliter sapis, Deum rogas. Tu enim de carne et sanguine es ; inclinare uis Deum ad carnem tuam, ut ad Deum debeas leuare cor tuum, nec adtendis quod tibi Apostolus dicit : Si resurrexistis cum Christo, quae sursum sunt quaerite, ubi Christus est in dextera Dei sedens ; quae sursum sunt sapite, non quae super terram, ne preces uestrae uenientes de carne et sanguine tali poena uos puniant quali poena puniti sunt, quorum sanguinem rex iratus eorum sacrificiis admiscuit. Dirime sacrificium tuum a sanguine tuo, dic Deo tuo : Reddam tibi uota mea quae distinxerunt labia mea. Spiritalis enim omnia diiudicat. Ipse enim a nemine iudicatur. Omnia diiudicando non miscet sanguini sacrificium.
4. Quomodo ergo similiter moriuntur qui non agunt paenitentiam, quemadmodum et illi mortui sunt super quos cecidit turris Siloa ? <Missus interpretatur Siloa>. Missus est quis, nisi Dominus noster ? Turris in Siloa, crux Christi. Si ergo non fueris mortificatus, malis concupiscentiis carnis et sanguinis cruci eius adfixus, cadit super te crucifixus. Quid te signas ? Si non agis, non signas. Ruina est ista, non gratia. Agnosce crucifixum, agnosce patientem, agnosce pro inimicis orantem, agnosce eos a quibus talia patiebatur diligentem et curare cupientem. Si agnoscis, age paenitentiam et, male si aliquando uoluisti, fac ut bene uelis. Dele culpam, ne timeas poenam. Si autem non feceris, aliquid tibi proderit Christus ? Qui manducat indigne, iudicium sibi manducat et bibit. Si manducando indigne iudicium sibi manducat et bibit, quid aliud quam turris super illum cadit ? Omnes enim similiter moriemini, ait – et uerum ait –, nisi paenitentiam egeritis de malis factis uestris. Porro si agis, erigeris et mulieri illi similis eris. Porro si agis, sordes paenitentiae uelut aggerem stercoris non infructuose recipis, ne amputeris.