 Vnde vos frequenter ammonui, fratres carissimi, iterum atque iterum ammoneo et contestor, ut qui se cognoscit de litore continentiae tempestate libidinis in pelago luxuriae fuisse iactatum, et castitatis incurrisse naufragium, peccatorum confessionem velut tabulam fractae navis velociter adprehendat: ut per ipsam de abysso ac profundo luxuriae possit evadere, et ad portum paenitentiae pervenire, ubi iam tutiori loco spei anchoram figere et salutem perditam valeat reparare.
Oportet enim unicuique super se ipsum quasi super mortuum conclamare, et magnos super extinctam animam dare planctus.
 
Et quomodo solet mater super mortuum unicum filium toto pectore lamentare, sic oportet super unicam animam nostram criminis gladio interfectam totum pondus doloris effundi: si forte possit lacrimarum fomentis calore fidei suscitari.
 
Ante omnia, sicut frequenter ammonui, caveat et observet unusquisque peccator, ne pro suis criminibus ita elymosinam tribuat, ut ipsa crimina non relinquat; timens illud quod apostolus dixit: si distribuero in cibos pauperum omnes facultates meas, caritatem autem non habuero, nihil mihi prodest.
 
Sed dicit aliquis: quomodo caritatem non habere iudicabitur, qui pauperibus tanta largitur?
 
cui ergo respondeo: quomodo in aliis caritatem custodit, qui se ipsum interficit, qui in animam suam crudelis existit?
 
non enim mentitur spiritus sanctus, qui dicit: anima quae peccaverit, ipsa morietur.
 
Si enim quotiens aut adulteria aut homicidia committimus, animas nostras occidimus, quid nobis prodest quod in aliis benigni sumus, et in nobis ipsis impii esse cognoscimur?
 
elymosinas dando alienam carnem pascimus, et crimina committendo nostram animam iugulamus.
 
Et ideo, sicut frequenter ammonui, sic pro maioribus peccatis elymosinas demus, ut numquam ad ipsa crimina redeamus.
 Non sanitati credendum est, non aetati; in remedium salutis suae semper tardus est, qui vitae suae incertus est.
O si tempus paenitentiae sic disponeretur, quando est in potestate positum, quomodo desideratur amissum!
 
nos ergo, quibus adhuc et si sub incerta brevitate conceditur curare maculas, lavare culpas, subvenire praeteritis, consulere futuris, et facere infecta de factis, totis viribus laboremus, ut quod vivimus ad vitam possit adponi, ut quod vivimus non morti proficiat sed saluti.
 
Sint tam efficaces gemitus, qui peccata in ossibus scrutentur, qui in medullis crimina persequantur.
 
Nihil intactum fletus, nihil incuratum medicabilis paenitentiae dolor relinquat, quod contra nos in die discussionis adsurgat, quod post vetera saecula repente novum in reatum male consciae mentis appareat.
 
Festinemus emendatam vitam domino, antequam auferatur, offerre.
 
Hic extinguamus mortem moriendo peccatis, hic vitam vitae meritis adquiramus, nec nos in tempore senectutis ad paenitentiae remedia reservemus.
 
Qui enim dixit peccator in quacumque die conversus ingemuerit, omnes iniquitates illius oblivioni tradentur, ipse etiam dixit: noli tardare converti ad dominum.
 
Si te faciebat promissio illa securum, faciat te contestatio ista sollicitum; et audi scripturam dicentem: memento, fili, quia mors non tardat; et illud: ne dixeris quia miseratio dei magna est, multitudinem peccatorum meorum ignoscet.
 
Misericordia et ira apud ipsum sunt, et in peccatores, id est, in peccatis perseverantes, respicit ira eius.

 
Si enim haec fideliter et diligenter adtendimus, et ad paenitentiae medicamenta sine aliqua dilatione confugimus, et poenam perpetuam evadere, et ad praemia aeterna possumus feliciter pervenire.