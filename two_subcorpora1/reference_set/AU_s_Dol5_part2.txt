

10. Dixit Dominus facilius esse camelum intrare per foramen acus, quam divitem in regnum caelorum. Et contristati discipuli dixerunt: Quisnam poterit salvari? cum attenderent tot milia pauperum et in genere humano tam paucos divites. Sed quid? Illi attenderunt prudenter, non quis esset dives facultate, sed quis arderet cupiditate. Nescio quis abundantia rerum omnium vocatur dives, et apparet. At iste omnia illa pro nihilo habet, contemnit haec et vere ut possessor tenet, non tenetur, quomodo scriptum est: Spes eius in Domino Deo ipsius; non arrogans, non iactans, non praepotens ad opprimendum pauperem, non avarus, non inhians rebus alienis, non male custodiens et thesaurizans sua, sed vere in Deum locuples divitiasque ipsas non computans nisi divitiarum datorem, talis et dives est et intrat in regnum caelorum. Contristatis quippe discipulis, Dominus ait: " Quod hominibus difficile est, Deo facile est. De difficultate commoti estis, quia nominavi camelum per foramen acus, et vere difficile et impossibile hominibus Deo facillimum est. Si vult, et illam immanissimam bestiam, quae camelus vocatur, traicit per foramen acus ". Et de se ipso dignatus est hoc facere, et ideo potest et dives intrare in regnum caelorum, quia propter ipsum intravit camelus per foramen acus. Quid est hoc? Videamus, si apparet. Neque enim sine causa et Iohannes baptista, praeco ipsius Domini, vestem habebat de pilis cameli 39, quia, venturo post se illo iudice cui praeibat, quasi chlamydem de illo habebat. Agnosco plane, camelo nominato, figuram quandam Domini mei; agnosco magnum, et tamen humili cervice, agnosco magnum, quem nemo passionibus oneraret, nisi in terram se ipse deponeret. Video et foramen acus, qua ille tam magnus ingressus est. In acu compunctionem intellego, in punctione passionem, in foramine angustias. Iam ergo camelus intravit per foramen acus: non desperent divites, secuturi in regnum caelorum.

11. Sed quales divites? Ecce nescio quis de transverso, pannis obsitus, exsultavit et arrisit, quando dictum est divitem non intrare in regnum caelorum. " Ego, inquit, intrabo. Hoc mihi panni isti praestabunt; non intrabunt illi qui nobis iniurias faciunt, qui nos premunt ". Plane tales non intrabunt, sed et tu vide utrum intrabis. Quid et si pauper et cupidus es, quid et si premeris inopia et ardes avaritia? Si ergo talis es, quisquis pauper es, non noluisti esse dives, sed non potuisti. Pax, inquit, in terra <hominibus> bonae voluntatis. Non ergo Deus inspicit tuam facultatem, sed voluntatem. Attende quo sit plenum cor tuum, non quo inanis est arca tua. Talis ergo si es malae vitae, mali voti, recede a numero pauperum Dei; non eris inter illos de quibus dictum est: Beati pauperes spiritu, quoniam ipsorum est regnum caelorum. Ecce talem invenio divitem -ex cuius te comparatione iactasti et ad regnum caelorum es ausus aspirare -, invenio pauperem spiritu, id est humilem, pium, sequentem voluntatem Dei et, si aliquid forte de illa copia rerum amiserit, dicentem statim: Dominus dedit, Dominus abstulit: sit nomen Domini benedictum. O divitem mitem, non resistentem voluntati Dei, vere de illa vivorum terra gaudentem! Beati enim mites, quia ipsi hereditate possidebunt terram. Tu autem forte protervus es, nihil habes in cella, et prae phantasia cupiditatum thesauros vanissimos somnias. Iste magis, iste dives intrabit; contra te claudetur regnum caelorum, quia claudetur contra avarum, claudetur contra superbum et cupidum. " At enim pauper erat illa vidua quae misit duo minuta in gazophylacium! ". Ita vero: illa pauper, sed dives Zachaeus. Numquid vidua intravit, et Zachaeus exclusus est? Quinimmo ideo vere liberorum regnum est, quia et pauperibus et divitibus aequaliter datur. In illo regno non erit ditior Zachaeus quam illa vidua, etsi amplius hic dedit quam illa. Dedit enim iste dimidium rerum suarum pauperibus, dedit illa duo minuta. Disparem facultatem, sed parem habuerunt caritatem.

12. Intrat ergo dives in regnum caelorum. Qualis describitur, audi; quomodo illi fit via, quomodo vocetur ut intret, audite qui habetis substantiam saeculi, audite et aliquid agite ante diluvium, audite apostolum ad Timotheum scribentem: Praecipe divitibus huius saeculi 48. Et quasi ille quaesierit quid [an quod] Dominus praecepit: " Vendite omnia quae habetis, date pauperibus et habebitis thesaurum in caelis, et venite mecum, sequimini Dominum " - iam hoc praeceperat Dominus: teneat praeceptorem Christum, qui tenet promissorem. Qui vult, faciat; aggrediatur audita a Domino. Aliis quibusdam dicit apostolus - et per apostolum Dominus: An vultis experimentum eius qui in me loquitur Christus? Quid ergo? Praecipe, inquit, divitibus huius saeculi, quod caput est mali, quod in divitiis timetur, non superbe sapere. Breviter hoc describamus. Dicit dives facile: " Male serve "; quasi superbum sapit et, nisi dicat, domum suam forte non regit. Plerumque enim magis regit terribili verbo quam atroci verbere. Dicit hoc, forte necessitas regendae domus cogit dicere: non dicat intus, non dicat in corde, non dicat in oculis et auribus Dei; non ideo se meliorem putet, quia dives est; consideret fragilitatem carnis suae, positis indumentis. Quid dicam, fratres, quid dicam? Cogitet, si detrahantur omnia illa ornamenta exteriora, qualis esse possit dives, quia caro et sanguis est, quia simul de massa illa venit ab Adam et Eva, sed illud non potest considerare dives: difficile illi subtrahis omnia ornamenta. Nec optandum ut subtrahantur, optandum erat ut proicerentur. Ergo difficile illi persuadetur qualis sit, quem ista omnia circumstant. Cogitet se in utero matris, quondam nudum et inopem, sicut et illum pauperem; excepit aliud nascentem; quod excepit ita hic remanebit, quomodo huc allatum non est. Haec cogitans dives intus pauper est spiritu, id est sufflat superbiam, deprimit se. Et si habet terribilem faciem circa eos quos ab eo oportet regi, intus tamen humile cor est sub oculis Dei, et novit quali conscientia pectus tundat. Sed quae sequuntur, videte si apparent in illis. Non enim hoc dixit: Non superbe sapere, et clausit; omnis enim dives tibi responderet: " Scit Deus non me superbe sapere; et si forte clamo, et si aliquid durum dico, novit Deus conscientiam meam, quia regendi necessitate ista dico, non quod efferam super alios " - quasi ideo potentior, quia ditior. Intus haec videt Deus opera. Quae sequuntur, videamus. Non superbe sapere, ait, neque sperare in incerto divitiarum. Adhuc et hic ei licet dicere; et, an verum dicat, solus Deus potest inspicere, an non praesumat de his quae habet, an non ibi spem ponat; sequitur enim: Sed in Deo vivo, qui praestat nobis omnia ad fruendum.

13. " Et deinde quid? ", inquit. Divites sint in operibus bonis. Hoc iam exit et ad oculos hominum, non est quod abscondere. Aut fit et apparet, aut non fit et non est quomodo mentiatur. Divites sint in operibus bonis, facile tribuant, communicent. Ibi apparet humilitas. Tu habes: commune sit tibi et ei qui non habet. Communicent. Et cui bono hoc? Thesaurizent sibi fundamentum bonum in futurum, ut obtineant veram vitam. Tales divites si sint, securi sint: quando venerit dies ultimus, in arca invenientur, in fabrica erunt, ad diluvii perditionem non pertinebunt; non expavescant, quod divites sunt. Et si iuvenis est et continere se non potest, permittitur ut ducat uxorem. Ergo eum inventurus dies novissimus inter eos de quibus dixit: Ducebant uxores? Non sic inveniet, si talem inveniat qualem dicit apostolus. Ecce quomodo compaginat in arca eos qui timuerunt. Ait enim apostolus: De cetero, fratres, tempus breve est. Et quid sequitur? Reliquum est ut qui habent uxores sint tamquam non habentes, et qui emunt tamquam non ementes, et qui flent tamquam non flentes, et qui gaudent tamquam non gaudentes, et qui utuntur hoc mundo tamquam non utentes sint: praeterit enim figura huius mundi. Volo vos sine sollicitudine esse. Fratres, si vultis esse securi, felicitatem vestram in istis non constituatis. Et si uti vos rebus istis aliquod vel officium vel infirmitatis necessitas cogit, nolite in his fidere, nolite in his haerere, inter transitoria temporaliaque deputate. Labuntur enim haec omnia fluvio quodam rerum. Videtis quia illae omnes adversitates, quae premunt res humanas, ista omnia superflua caedunt.

14. Fratres, cottidie murmuratur adversus Deum: " Mala tempora et dura tempora ". Nugae vapulant, unde loquebamur: Mala tempora, dura tempora, molesta tempora; et tamen eduntur munera. Mala sunt, dura sunt: corrigant. Durum dicis tempus? Quanto tu durior, qui non corrigeris duro tempore! Tanta adhuc viget insania pomparum, tantis superfluis inhiatur! Non habet finem cupiditas, nec caesa. Quibus rebus, quaeso, quibus actionibus optant prosperitates, quid acturi optant securitatem? Detur aliqua securitas: videbimus quanti morbi procedent in medium, quanta luxuria redundabit, maior quam nunc. Securitas et quies, propter theatra et organa et tibias et pantomimos! Male vis uti eo quod optas, propterea non accipis. Audi, audi apostolicam vocem, multo liberiorem quam mea est - novi enim quam multos offendam; puta me timidiorem: non audeo laedere †flictum† tuum -, ab apostolo audi quod non vis: Concupiscitis, et non habetis - apostolica verba sunt -; occiditis et zelatis, et non potestis adipisci; litigatis, belligeratis, et non habetis; petitis, et non accipitis, eo quod male petatis, ut in concupiscentiis vestris insumatis. Certe neminem palpavit; in multis putribus pervenit ferrum usque ad vivum. Sanemur, fratres, corrigamur, corrigamur: venturus est qui venit et irrisus est et, quia venit, adhuc irridetur; venturus est, et ridere non vacabit. Fratres mei, corrigamus nos: ecce meliora tempora erunt, et ecce modo erunt. Quid speras hic? Muta locum, muta habitationem: " Sursum cor ". Quid speras hic? Exortum est genus humanum, pervenit ad quandam iuventutem - floruerunt res istae in saeculo -, vergit et declinat in senectute, iam prope decrepitum est. Quid hic speras? Aliud quaere. Quietem quaeris? Bonam rem quaeris: in regione sua quaere. Alius est locus quo ad te ille descendit, alius quo te iubet ascendere. Nolite sperare tempora, nisi qualia leguntur in Evangelio; non dico talia vel talia: cottidie codices dominici venales sunt, legit lector; eme tibi et tu lege quando vacat, immo age ut vacet: melius enim ad hoc vacat quam ad nugas. Lege qualia praedicta sunt usque ad finem saeculi, et crede tibi, noli tibi blandiri. Non ideo mala sunt, quia venit Christus, sed quia dura et mala erant, venit qui consolaretur.

15. Attendite, fratres mei: oportebat ut talia essent tempora, molesta et dura. Quid ageremus, si consolator tantus non adesset? Aegrotaturum erat graviter genus humanum. Tamquam medicus suscipiens unum grandem aegrotum, ab Adam usque in finem, id est saucium totum humanum genus suscipiens ille medicus - quia, ex quo hic nati sumus, ex quo de paradiso emissi, utique aegritudo est, sed in fine maior futura erat, et forte proxima sanitati quibusdam, proxima quibusdam morti. Cum ergo aegrotaret genus humanum, medicus ille magnus suscipiens aegrotum, iacentem in magno quodam lecto, toto mundo, quomodo peritissimus medicus, attendit tempora aegroti, et vidit et prospexit quae futura essent, quippe quando ipse eandem aegritudinem propter suam iustitiam procuravit ad vindictam peccati nostri. Ergo lenioribus temporibus aegritudinis nostrae, primo servos suos misit ipse medicus ad inspiciendos nos, misit prophetas. Dixerunt, praedicaverunt; curavit aliquos per eos et sanavit. Praedixerunt futuram quandam accessionem magnam in extrema aegritudine, et magnam quandam huius aegroti iactationem, cui opus esset ipsum medicum praesentari et ipsum venire. Hoc ergo medicus noster dixit: " In novissimo tempore fortius et validius iactabitur aeger, ad cuius medicinam suscipiendam oportet ut ego veniam illo tempore; ego reficiam, ego consolabor, ego exhortabor, ego promittam, ego credentem sanabo ". Ita factum est. Venit, factus est homo, particeps mortalitatis nostrae, ut possemus fieri participes immortalitatis ipsius. Et adhuc iactatur aeger. Et cum anhelat in febri et multum aestuat, dicit sibi: " Ex quo medicus iste, acerbiores febres patior, gravius iactor. O aestus immanes, unde ad me venit? Puto non bono pede ingressus est domum ". Sic dicunt omnes qui de vanitate adhuc aegrotant. Quare de vanitate adhuc aegrotant? Quia nolunt ab eo accipere potionem sobrietatis. Vides miseros illos iactari curis suis et diversis tribulationibus atque terroribus saeculi, et dicere: " Ex quo venit Christus, ista tempora patimur; ex quo sunt christiani, in omnibus deficit mundus ". O aeger insipiens, non quia medicus venit, gravior facta est aegritudo tua, sed ideo medicus venit, quia gravior futura erat aegritudo tua: praevidit illam, non fecit; venit autem ut consoletur te et vere sis sanus.

16. Quid enim tibi demitur, quid aufertur nisi superfluum? Inhiabas enim rebus noxiis, non erant utilia febri tuae quibus inhiabas. Asper est medicus, quia rapit de manu aegroti poma noxia? Quid tibi tollit, nisi securitatem malam quam cupiebas absorbere in perniciem viscerum tuorum? Et hoc, quod gemis et murmuras, ad medicinam illius pertinet. Curare volens, ne crucieris invitus. Necesse est ut aspera sint tempora. Quare? Ne ametur terrena felicitas. Prorsus oportet - medicinale est - ut turbetur ista vita, ut ametur alia vita. Ecce si tanta pigritia adhuc inhaeretur rebus terrenis, adhuc insanitur in theatris, quid si omnia vanitati arriderent, quid si nusquam percuterentur nugae vestrae? Ecce tot amaritudines miscentur, et adhuc dulcis est mundus. Eia, fratres mei dilectissimi, obsecro vos per Dominum, per crucem eius, per sanguinem eius, per caritatem eius, per humilitatem, per celsitudinem eius obsecro et adiuro, ne ista inaniter audiatis, ne putetis nos in hoc loco vere quasi ad spectaculum stare. Novit ipsius misericordia, sub cuius oculis sic contremiscimus, officio dilectionis nos duci, ut vobis ista dicamus, et eo timore compelli quo nos novimus ipsi Domino rationem de omnibus reddituros.