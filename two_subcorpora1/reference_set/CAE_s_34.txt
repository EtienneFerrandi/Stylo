 Sermo sancti caesarii episcopi de dilectione parentum et de decimis.
Legimus, fratres dilectissimi, monente nos domino per prophetam, parentibus nostris et honorem semper et amorem inpendere, et si forte evenerit ut aliqua paupertate laborent, necessitates eorum secundum quod possumus sublevare.
 
Sic enim ait: si videris, inquid, nudum, cooperi eum, et domesticos seminis tui ne despexeris.
 
Hoc loco domesticos seminis parentes nostros intellegi voluit.
 
Sed dicit aliquis: quis est qui parentes suos odio habeat, ut hoc pro magno dominus admonuerit per prophetam?
 
sine dubio, fratres, scivit spiritus sanctus nonnullos homines, qui cum ad aliquos honores aut divitias undecumque quaesitas pervenerint, ita parentes suos pauperes despiciunt, ut eos nec videre dignentur: quod qui fecerint, non solum peccatum, sed etiam grave crimen se admisisse non dubitent.
 
Et forte evenit ut ille per divitias et superbiam crimina grandia vel peccata committat, et parentes sui pro ipsa paupertate et humilitatem et simplicitatem et iustitiam teneant: et qua fronte infelix dedignatur adtendere parentes suos innocentes et iustos, cum sit ipse peccator et impius?
 
si quis ergo idoneus est, si aliquos parentes habuerit pauperes, ipsis prius necessaria tribuat, et sic indigentibus extraneis elymosinam faciat: quia reliquis pauperibus si tu non dederis, dabit alius, parentibus vero tuis pauperibus, si tu nihil largitus fueris, difficile est ut alius largiatur.
 
Ipse est elymosinarum ordo iustus atque legitimus, ut prius tibi et tuis victum et vestitum sufficientem et mediocrem, non pomposum nec deliciosum provideas; deinde, sicut dixi, si qui sunt pauperes de parentibus tuis, quantum praevales largiaris; deinde servos et ancillas tuas nec esurire nec algere permittas: et post haec quicquid tibi deus, sicut dixi, excepto victu et vestitu dederit, non in terreno, ubi fures effodiunt et furantur, sed in caelesti thesauro recondas, ut ubi fuerit thesaurus tuus, ibi sit et cor tuum; et cum sacerdos clamaverit sursum corda, securi et in veritate respondeamus habemus ad dominum.
 
Quaecumque enim deus, excepto mediocri et rationabili victu et vestitu, sive de quacumque militia, sive de agricultura contulerit, non tibi specialiter dedit, sed per te pauperibus eroganda transmisit.

 Ac sic non solum decimas dare debemus, sed etiam de novem partibus, quicquid solutis tributis vel expletis sumtibus nostris remanserit, quasi aliis transmissum fideliter erogare debemus.
Quod tamen si fecerimus, vere nostra sunt quae donamus; si vero non facimus, nec illa nostra sunt quae servamus, nec nos ipsi nostri sumus, qui servare videmur.
 
Et tamen, fratres, non video qua fronte illi non offerimus decimum, a quo accepimus totum.
 
Si velit deus rationem facere nobis cum et dicere: terram quam colis ergo feci, te ipsum qui colis et servos tuos ego feci, animalia quae te ad colendum adiuvant ego condidi; calorem solis ego tribuo, pluviam temporibus suis ego dispenso, ipsam sementem quam spargis ego concedo.
 
Si ad iustam rationem adtendis, tibi debes decimam reservare, et mihi novem partes dare.
 
Nec hoc quaero, misericors esse volo: exemplum tibi praebeo, ut quomodo ego misertus sum tui, sic miserearis tu pauperi.
 
Si ergo, fratres, iustam rationem nobis cum voluerit facere deus, numquid est quod respondere possimus?
 
et licet in multis sanctarum scripturarum locis nos de his rebus admoneat deus, tamen per apostolum specialiter clamat et admonet, dicens: habentes victum et vestitum, his contenti simus.
 
Nam qui volunt divites fieri, incidunt in temptationem et in laqueum diaboli et desideria multa inutilia et nociva, quae mergunt homines in interitum et perditionem; quia radix omnium malorum est cupiditas, quam quidam adpetentes naufragaverunt a fide, et inseruerunt se doloribus multis.
 
Tu vero, homo dei, haec fuge; sectare vero iustitiam, pietatem, fidem, et cetera.
 
  Rogo vos, fratres, ut de scripturis reliquis taceamus, sententia ista apostolica cui christiano non sufficit?
vere dico, fratres, quod qui sub tali tonitruo de avaritiae somno non surgit, non dormiens, sed mortuus esse credendus est.
 
Et ideo, fratres, quia pro ista fragilitate carnali multis peccatis tamquam circumvolantibus muscis adsidue inquietamur atque conpungimur, ad portum misericordiae dei inter procellas et tempestates mundi istius festinemus.
 
Forte aliquis interrogat, quomodo ad hunc portum valeat pervenire.
 
Audiat christum dicentem: beati misericordes, quoniam ipsi misericordiam consequentur; et iterum: date eleemosynam, et ecce omnia munda sunt vobis.
 
Ergo secundum apostoli sententiam, quam, si evadere de pelago mundi huius volumus, ante oculos semper habere debemus, sufficiat nobis habere victum et vestitum rationabilem, non pomposum, non deliciosum; et quicquid amplius deus dederit, non negetur usibus pauperum, quia per nos ipsis probatur esse transmissum.
 
Et si id quod nobis superfluum est non dederimus, res alienas invasimus; et quanti pauperes cum nostra scientia fame mortui fuerint, causas nobis cum ante tribunal christi dicturi sunt.
 
Et quia duo sunt elemosynarum genera, unum quod pauperibus erogamus, aliud quod vicinis vel fratribus nostris, quotienscumque in nobis peccaverint, indulgemus, utrumque deo auxiliante faciamus, quia unum sine alio nihil prodest.
 
Si pauperi porrigis elemosynam, et in te peccanti non tribuis veniam, nihil tibi prodest; sicut econtrario si peccantibus tibi indulseris, et esurientibus quantum praevales dare nolueris, sicut dixi, una sine alia tibi prodesse non potest.
 
Nos vero, fratres, ista duo elemosynarum genera nobis quasi spiritalium alarum remigia praeparemus, ut ad principalem patriam et illam caelestem hierusalem, omni rerum terrenarum cupiditate spreta, his que expediti ac liberi, virtutum pennis tanquam spiritales columbae volare feliciter ac venire possimus, secundum illud quod psalmista desiderat et subplicat, dicens: quis dabit mihi pennas ut columbae, et volabo et requiescam?

 certum est, fratres, quod nisi quisque de peccatorum glutine et nimiis inpedimentis ac laqueis mundi huius animae suae pennas contenderit expedire, ad veram requiem numquam poterit pervenire.
Nos vero, fratres, adiuvante deo, inpedimenta mundi huius si a nobis ad integrum subtrahere non possumus, vel ita quantum vires subpetunt temperare vel aliquid ab eis recidere studeamus, ut nobis remaneant aliqua horarum spatia, in quibus lectioni vel orationi vacare possimus.
 
Nam si totum nobis occupatio terrena subtraxerit, timendum est ne nobis veniat illud quod scriptum est: inpedimenta huius mundi fecerunt eos miseros.
 
Magis ergo adiuvante domino laboremus, ut et in nobis vel ex parte aliqua impleatur illud quod de beato viro scriptum est: in lege domini meditabitur die ac nocte.
 
Quam rem dominus sanctae caritati vestrae pro sua misericordia praestare dignetur, cui est honor et imperium cum patre et spiritu sancto in saecula saeculorum. Amen.
 