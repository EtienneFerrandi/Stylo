Sermo sancti Augustini de capitulo evangelii ubi denuntiatur adventus Domini in novissimo die

1. Evangelica lectio, dilectissimi, quam nunc audivimus 1, non quidem a nobis - ut fieri assolet - procurata, sed tamen ordinatione Domini, qui actus nostros regit, vehementer consonat huic psalmo de quo vestrae caritati loqui statuimus. Loquebatur enim Dominus de adventu suo novissimo et fine saeculi, et multa terribilia quae necesse est pati res humanas, inquantum finis appropinquat, iam commemoraverat. Deinde arguens eos qui securi volunt vivere, non in regione securitatis, atrociter terruit; dicens ita futurum adventum Filii esse hominis ad illud iudicium - tremendum omnibus, sed tamen piis fidelibus etiam desiderandum -, dicens ergo ita futurum esse adventum suum, sicuti erat in diebus Noe, graviter terruit omne cor, si est ibi fides: Sicut enim, inquit, in diebus Noe, manducabant et bibebant, nubebant, uxores ducebant, emebant, vendebant, cum fabricaretur arca a Noe, et venit diluvium et perdidit omnes. Agebant enim illi securitatem perniciosam, omnia gaudia saecularia, et in his oblectabantur, donec intraret Noe in arcam, et diluvium eos nudos et inopes inveniret. Hoc ergo dicens et nunc omnem animam terruit, sed habemus tempus evigilandi. Nondum est dies iudicii, nondum est diluvium; adhuc ligna imputribilia caeduntur de silva, adhuc arca fabricatur.

2. Si enim stulti fuerunt illi, et suae dementiae contemptusque merito perierunt qui non dixerunt in corde suo: " Non sine causa iste famulus Dei, iustus, acceptus Deo et sapiens, tanto molimine, tantis operibus tam magnam arcam fabricat, nisi quia cognovit imminere aliquid saeculo. Quodammodo fabricatio arcae istius praeco est clamans: Convertimini ad Deum ". Hoc enim si cogitarent et mutarent vitam et se ab impietate ad Deum convertentes satis ei facerent pro delictis suis, ingemiscentes ad eius misericordiam, et non perirent. Neque enim Deus in Ninive misericors fuit et in totum genus humanum, si se converteret, crudelis exsisteret. Triduo et Ninive evertetur, ait Ionas propter nimia peccata eorum. Quid tam breve quam triduum? Nec tamen illi in tanta angustia temporis de Dei misericordia desperarunt: ad flectendam eius clementiam sufficere crediderunt etiam tridui planctus et lacrimas. Si ergo triduo spatium habuit tam magna civitas flectere misericordiam Dei, per centum annorum <spatium>, quibus arca fabricabatur, si vias suas illi homines moresque mutarent, propitiando Deo sacrificium contribulati cordis offerrent, nonne illam perditionem ex illius misericordia quem flexerant sine ulla dubitatione illaesi evaderent? Centum ergo annos fabricatae arcae arguit triduum Ninivitarum. Alius autem maior quam Noe: videte quantum tempus est, videte, ex quo fabricat arcam istam. Puto, fratres, quia, si computentur anni ex quo coepit Christus, caedendo ligna imputribilia de silva gentium, arcae huius - id est Ecclesiae - instruere et fabricare compagem, amplius inveniuntur quam centum et quam ducenti et quam trecenti. Et ecce tot anni transierunt, et adhuc fabricatur, adhuc Noe clamat, adhuc ipsa fabrica clamat. Non est perditura homines, nisi infidelitas. Mutent vias suas; credant Deo tanta promittenti, tanta minanti, in nullo fallenti.

3. Longum est hinc multa dicere, et propter angustias temporis fragilitatemque communem ad psalmi huius tractationem properamus. Sed vellem breviter diceret mihi aliquis, quare non mutat vias suas malas et facit eas bonas. Quid inde perdit? Si credit, faciat, quia verum erit; si dubitat, faciat, ne verum sit. Credentibus firmum est, dubitantibus dubium est. Enumero tam multa ab initio saeculi usque ad hunc diem, quae secundum Scripturas evenerunt, ita ut omnino nihil legamus in Scripturis Dei, quod non iam completum ex magna parte videamus. Perpauca restant: sola falsa sunt? Numquid pauca quae restant [fidelis cogitet] erunt falsa? Fratres, quid magnum est? Mediocris cordis opus desideramus. Numerate tam multa praeterita quae evenerunt, et credite pauca quae restant. Fidelis cogitet, quia firmissime verum est; vel hoc debet cogitare, ne forte verum sit.

4. Verbi gratia iter habebas per compendium, et viam meliorem ire proposueras. Nuntiavit tibi quilibet, omnino quilibet, viam illam a latronibus obsideri. Haec via, quae tibi nuntiata est a latronibus obsideri, plana est, facilis est, amoena est, hospitalis est, deliciosa est; sed nescio quis nuntiavit tibi eam infestari a latronibus et ita obsideri, ut aut transiri non possit aut difficillime et periculosissime possit. Est alia via: habet plurimum laboris, difficultatis, duritiae, angustiae; deliciae non solum ibi non inveniuntur, sed vix humanitas competens exhibetur. Nonne dicit tibi statim cor tuum, volens lucrari paucos dies vitae huius et vitae prospiciens quandoque finiendae: " Hac melius imus; etsi cum labore et cum difficultate et penuria, etsi cum tritura vel nostra vel iumentorum nostrorum, tamen hac melius imus "? Quare melius? Quia tutius. Iam vero volens aliquis per illam ducere deliciosam dicat tibi: " Et tam cito credidisti ei qui hanc viam dixit a latronibus obsideri "; si tu nosti fidelem hominem - et forte ita tibi notus, ut te numquam fefellerit -, quid respondebis? " Non potest fieri ut ille me homo fallat; novi hominem, expertus sum gravem virum, multa eius experimenta teneo: semper mihi verum dixit, numquam mentitus est ". Sed tu noveras hominem talem esse: alium ponamus, qui eum non noverat. Nonne et iste diceret: " Ego quidem hominem nescio et quam sit verax ignoro: potest fieri ut verum dicat, potest fieri ut mentiatur; tamen propter ipsum dubium, ne forte verum sit quod dicit, quare non potius dispendium laboriosum suffero, quam viam deliciosam cum periculo subeo "?

5. Eia, fratres mei, sumus christiani; omnes iter agere volumus; etsi nolumus, iter agimus: manere hic nemo permittitur, omnes venientes in hanc vitam volubilitas temporum transire compellit. Nullus est pigritiae locus: ambula, ne traharis. Occurrit nobis iter agentibus et in quodam tamquam bivio constitutis homo quidam, non homo, sed Deus propter homines homo; dixit nobis: " Hac non ite; facilis quidem videtur et levis et deliciosus iste transitus, tritus a multis et latus, sed finis huius viae interitum habet. Quoniam stare et hic habitare nec permittimini nec expedit vobis, eundum est vobis, sed hac ite: per quaedam difficilia ambulaturi estis, sed difficultate cito finita ad magnam gaudiorum latitudinem venietis, et evadetis illas insidias quas nemo evadit illa via volens ambulare ". Dixit hoc iste - puto quia cognitus nobis, si est in nobis fides. An placet adhuc explorare fidem huius? Recolamus praeterita tempora et Scripturas veteres. Nonne ipse homo est verbum Dei? Nonne ipsum Verbum postea caro factum est et habitavit in nobis? Antequam autem caro fieret et habitaret in nobis, nonne ipsum locutum est per patriarchas et prophetas? Videte quae denuntiaverint generi humano.

6. Locutus est Deus utique verbo suo ad Abraham, quod genus eius primo futurum esset - cum ipse, cui dicebatur, prae senectute iam non esset - primo futurum esset genus ex Abraham sene et Sara anu et sterili: creditum est, factum est; quod ipsum genus, id est populus inde nascens secundum carnem, serviturus esset in Aegypto et per quot annos: factum est; quod esset et de illa captivitate liberandus: liberatus est; quod accepturus promissionis terram: accepit. Dicta multa per prophetas; dictum et ipsi Abrahae non solum ad illum populum debere eum attendere, sed in semine tuo, inquit, benedicentur omnes gentes. Dicta sunt propinqua, dicta sunt longe futura: propinqua facta sunt; quae longe futura erant, nunc aguntur. Locutus est sermo Dei per prophetas peccaturam illam gentem, tradendam in manus hostium suorum, quod offenderit Dominum: facta sunt omnia; venturam in captivitatem Babyloniae: et hoc factum est; venturum inde regem Christum: venit et Christus, natus est Christus; quia ipse seipsum praenuntiabat esse venturum, venit et Christus. Dictum est quod crucifixuri essent Iudaei: crucifixerunt. Praedictum quod resurrecturus et glorificandus esset: factum est, resurrexit, ascendit in caelum. Praedictum est quod in nomine eius omnis terra creditura esset, praedictum est quod reges persecuturi essent Ecclesiam eius: facta sunt haec. Praedictum est quod reges credituri essent in eum: tenemus iam fidem regum, et de fide Christi dubitamus? Praedictae sunt et haeresum concisiones: numquid non et ipsas videmus, et circumstrepentes inter eas undique ingemiscimus? Praedictum <gentes> pro idolis pressuras Ecclesiam: et factum est; praedictum ipsa idola per Ecclesiam nomenque Christi esse delenda: et hoc videmus impleri. Praedicta scandala in ipsa Ecclesia, praedicta zizania, praedicta palea: haec omnia et oculis intuemur et quantacumque possumus fortitudine impertita a Domino toleramus. In quo te fefellit iste qui tibi dixit: " Hac perge "? Dic tu securus, si fidelis es, experimenta tanta capiens huius qui tibi loquitur - rebus eum proba, quia sic se probari dignatus est. Dic: " Omnino mihi verum dicit, omnia eius vera teneo, in nullo mentitus est. Talem eum novi, sermo Dei est. Per ora servorum locutus est, et non fefellit: per os suum quod dicit fallere poterit? ". Ille autem cui nondum notus est, qui de Christo adhuc dubitat, dicat et ipse: " Hac pergam, ne forte verum dicat ille, cui iam totus mundus credidit "; et tamen ita fiet ut ipse praedixit.

7. Fratres, multi non credentes sic habent inveniri die novissimo, quomodo multitudo illa inventa est in diebus Noe. Non evaserunt, nisi qui in arca fuerunt. Tales ergo vos accommodate: adsunt fabri manus, Christus arcam fabricat. Coaptate vos illi, date vos manibus eius, conquadramini, compaginamini; nemo recuset digitos huius artificis. Novit gratia sua quemadmodum te ipsa componat; tantum noli tu perversae superbiae lignum esse putribile. Sic erit; tamen, fratres mei, multi ista irrident. Video mihi angustias temporis subtrahere psalmi expositionem. Nolo enim susceptum Evangelii locum iam non implere, quantum Dominus suggerit. Interim ergo, si placet caritati vestrae, psalmum differamus. Non in longum ducitur: mox futurum munus quod vocant. Habemus et nos editorem, ad quem conveniamus. Si populi de illa lata via irridentes et subsannantes illum fidelem itineris demonstratorem currunt, ut spectent munus quod accepturi non sunt - et quisquis illud acciperet, seipsum deciperet; tamen ad id quod accepturi non sunt, ita currunt, ita confluunt -, quanto nos debemus alacrius convenire, accepturi quod spectaturi! Si a me, ne conveniatis, nihil me pauperius; si autem ab illo a quo et ego, nihil illo ditius, illo paupere propter nos nihil ditius. Omnes ab illo accipiamus, omnes in illo gaudeamus. Et si forte quod donare dignatur per me vobis ostendit, amate et editoris servum, sed propter editorem, quia et ego, fratres, in illo et propter illum vos amo. Nam praeter illum omnes nihil sumus.

8. Ergo breviter quod de evangelica lectione forte alicui obscurum est non tacebo, adiuvante Domino. Timeant homines, ne sic inveniantur in illo die novissimo. Timeamus, fratres mei. Exsultamus modo, gaudemus, acclamamus. Rogo vos: paratos nos inveniat ille dies. Non mentitur qui illud dicit, numquam mentitus est; si adhuc dubitas, cave ne forte verum sit. Sed dicit mihi aliquis vestrum: " Necesse ergo est ut subeat in cor fidelium "; neque enim ista modo loquendo facturus sum omnes tales quales dixit Dominus: Si quis non tulerit crucem suam et secutus me fuerit 19, aut facturus sum omnes tales quales dixit Dominus: Si vis esse perfectus, vade, vende omnia tua, da pauperibus, et habebis thesaurum in caelis, et veni, sequere me 20. Fratres, numquid etiam sic timenda est illa via, ubi ducator dicit: Sequere me? Scio non me subito omnes quibus loquor, vel certe complures, tales esse facturum. Iam ergo quia auditum est ex Evangelii tonitru - si tamen sunt corda fidelia quae expavescant -, quia dictum est: In diebus Noe sic erat, manducabant, bibebant, nubebant, uxores ducebant, emebant, vendebant, donec intravit Noe in arcam, et venit diluvium et perdidit omnes 21, dicunt sibi multi: " Iubemur exspectare diem illum, nec inveniri tales quales inventi sunt praeter arcam qui illo diluvio perierunt. Certe exterret nos verbum Dei, exterret nos tuba evangelica. Quid facimus, si non erit ducenda uxor? " - dicit hoc iuvenis, adolescens aliquis -, " non est manducandum, non est bibendum, semper est ieiunandum? ". Multi ista dicunt. Et qui volebat forte aliquid emere, dicit sibi: " Iam non est emendum aliquid, ne inveniar in illorum numero qui perierunt? ".

9. Quid ergo facimus, si ita est? Flendum est, quomodo contristati sunt apostoli super humano genere, cum audissent Dominum dicentem quid esset perfectio: Vende omnia tua et veni, sequere me, quia ille cui dictum est contristatus abscessit. Et cum magistrum bonum appellaret, a quo quaerebat consilium vitae aeternae, tamdiu visus est magister bonus, donec diceret quod interrogatus est. Dixit, et contristavit. Discedente autem illo tristi, secutus est Dominus et ait: Quam difficile dives intrat in regnum caelorum! Difficile, sed tamen vel difficile. Accessit autem subditum exemplum a Domino, et quod difficile dixerat impossibile pronuntiavit. Facilius, inquit, camelus intrat per foramen acus, quam dives in regnum caelorum. Quasi clausit contra divites. Quid fiet, quid fiet? Clausum est: Pulsate et aperietur vobis. " Unde, inquit, pulsabimus? ". Unde, nisi manibus? " Quid est: unde, nisi manibus? ". Unde, nisi operibus? Videamus, fratres, si et divitibus talium operum locum praebuit Dominus. De Scripturis hoc dicamus, ne non tam annuntiatores quam adulatores inveniamur. Primo idem Dominus in ipso loco: <Vende omnia tua et veni, sequere me >. Contristati enim sunt discipuli, quia hoc Dominus dixit. Et contristati utique non de se, nam ipsi dimiserant omnia et sequebantur Dominum. Et contristati, quid dixerunt? Quisnam poterit salvari? Iam hic ego interrogo apostolos: O praecipua membra Christi, o columnae illius resurrectionis firmandae, quare sic, quare quisnam poterit salvari?; desperatio de divitibus facta est? Pauci sunt divites, milia pauperum poterunt salvari. Quid dixit Dominus? Facilius intrat camelus per foramen acus, quam dives in regnum caelorum. Numquid dixit: " Facilius intrat camelus per foramen acus, quam homo in regnum caelorum "? Dixit: dives. Cito dixerim, fratres - omnes quidem bene volumus, quia hoc iubetur et hoc speratur, sed tamen attendo in Scripturis futurum acervum paleae igne consumendae, et possum dicere: Utinam tam pauci irent in ignem, quam pauci sunt divites! Ecce, fratres, in isto universo populo qui audit haec, quot sint divites? Non hoc dixi, ut ipsi irent in ignem; sed quotquot ituri sunt et qui ituri sunt, utinam possent tam pauci esse, quam pauci sunt divites in genere humano! Nunc vero et de numero divitum multi ituri sunt in regnum caelorum, et de numero pauperum multi ituri sunt in ignem aeternum. Hoc donec aperiam paucis, advertite.