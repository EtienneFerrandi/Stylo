 Sermo sancti caesarii de misericordia divina et humana: et quod ideo deus pauperes in hoc mundo esse permiserit, ut divites haberent quomodo peccata sua redimerent.
Modo cum evangelium legeretur, audivimus dicentem dominum et salvatorem nostrum: beati misericordes, quoniam ipsi misericordiam consequentur.
 
Dulce est nomen misericordiae, fratres carissimi; et si nomen, quanto magis res ipsa?
 
et cum eam omnes homines habere velint, quod peius est, non toti sic agunt ut ---, cum omnes misericordiam velint accipere, pauci sunt qui velint misericordiam dare.
 
O homo, qua fronte vis petere, quod dissimulas dare?
 
debet ergo in hoc mundo misericordiam dare, qui illam optat in caelo recipere.
 
Et ideo, fratres, quia omnes misericordiam volumus, faciamus nobis illam patronam in hoc saeculo, ut nos ipsa liberet in futuro.
 
Est enim in caelo misericordia, ad quam per terrenas misericordias pervenitur.
 
Sic enim scriptura dicit: domine, in caelo misericordia tua.
 
Est ergo et terrena et caelestis misericordia, humana scilicet et divina.

 Qualis est misericordia humana? ipsa utique, ut respicias miserias pauperum.
Qualis vero est misericordia divina? illa sine dubio, quae tribuit indulgentiam peccatorum.
 
Quicquid enim misericordia humana largitur in via, misericordia divina reddit in patria.
 
Deus enim in hoc mundo in omnibus pauperibus et alget et esurit, sicut ipse dixit: quamdiu fecistis uni ex minimis istis, mihi fecistis.
 
Deus ergo qui de caelo dignatur dare, vult in terra recipere.
 
Quales sumus nos, qui quando donat deus volumus accipere, quando petit nolumus dare?
 
quando enim pauper esurit, christus indiget, sicut ipse dixit: esurivi, et non dedistis mihi manducare.
 
Noli ergo despicere miseriam pauperum, si vis securus sperare indulgentiam peccatorum.
 
Esurit modo christus, fratres, in omnibus pauperibus ipse et esurire et sitire dignatur; et quod in terra accipit, in caelo reddit.
 
Rogo vos, fratres, quid vultis aut quid quaeritis, quando ad ecclesiam venitis?

 quid utique nisi misericordiam? date ergo terrenam, et accipietis caelestem.
Petit a te pauper, et tu petis a deo: ille bucellam, tu vitam aeternam.
 
Da mendico, quod accipere merearis a christo; audi ipsum dicentem: date, et dabitur vobis.
 
Nescio qua fronte velis accipere, quod non vis dare.
 
Et ideo quando ad ecclesiam venitis, secundum vires vestras qualescumque elemosynas pauperibus exhibete.
 
Qui potest, afferat argentum; qui non potest, exhibeat vinum.
 
Si nec hoc habuerit, exhibeat esurienti bucellam: si non habet integram, vel qualemcumque particulam; ut impleat illud quod dominus admonuit per prophetam: frange esurienti panem tuum.
 
Non dixit, da totum, ne forte pauper sis, et amplius habere non possis.
 
Et si diligenter adtendimus, fratres, hoc ipsum quod christus in pauperibus esurit, nobis proficit.
 
Ideo enim in hoc mundo deus pauperes esse permisit, ut omnis homo haberet quomodo sua peccata redimeret.
 

  Si enim pauper nullus esset, elemosinam nemo daret, indulgentiam nemo reciperet.
Potuit enim deus totos homines divites facere, sed nobis per pauperum miseriam voluit subvenire: ut et pauper per patientiam, et dives per elemosynam possint dei gratiam promereri.
 
Nobis enim militat inopia pauperum.
 
Denique si sapienter intellegis, et statera cordis tui diligenter adpendis, inconparabiliter plus est quod pro paupere recipis, quam id quod pauperi largiris.
 
Adtende et vide: nummum et regnum.
 
Quid simile, frater? das pauperi nummum, et a christo recipis regnum: das bucellam, et a christo recipis vitam aeternam: das vestimentum, et a christo recipis remissionem peccatorum.
 
Non ergo despiciamus pauperes, fratres, sed magis eos desideremus, et ultro nos eis ingerere festinemus; quia miseria pauperum medicamentum est divitum, sicut ipse dominus dixit: verumtamen date elemosynam, et ecce omnia munda sunt vobis; et iterum: vendite quae possidetis, et date elemosynam.
 
Et per prophetam clamat spiritus sanctus: sicut aqua extinguit ignem, sic elemosyna extinguit peccatum; et iterum: conclude elemosynam in corde pauperis, et haec exorabit pro te ab omni malo.
 
Faciamus ergo misericordiam, fratres, et christo adiuvante cautionis suae vinculum teneamus; illam utique quam supra commemoravi, ubi ait: date, et dabitur vobis; et iterum: beati misericordes, quoniam ipsi misericordiam consequentur.
 
Vnusquisque secundum vires suas studeat, ne ad ecclesiam vacuus veniat: debet enim aliquid exhibere, qui optat accipere.

Qui potest, novo vestimento tegat pauperem; qui non potest, vel veterem porrigat.
 
Qui vero ad ista se non sentit idoneum, porrigat bucellam, suscipiat peregrinum, lectulum faciat, pedes abluat; ut audire mereatur a christo: venite benedicti, percipite regnum: quia esurivi, et dedistis mihi manducare: hospes fui, et suscepistis me.
 
Nemo se, fratres carissimi, de dandis elemosynis excusare poterit, quando pro calice aquae frigidae mercedem se christus redditurum esse promisit.
 
Et quia, sicut frequenter ammonui, duo sunt elemosynarum genera: unum bonum, aliud melius: unum ut pauperibus bucellam porrigas, alterum ut peccanti in te fratri tuo cito indulgeas: ambo elemosynarum genera implere auxiliante domino festinemus, ut ad aeternam indulgentiam et ad christi veram misericordiam pervenire possimus.
 
Sic enim ipse dixit: si dimiseritis, dimittet et vobis pater vester peccata vestra; si non dimiseritis, nec pater vester dimittet vobis peccata vestra.
 
Et alibi clamat spiritus sanctus: homo homini servat iram, et a deo quaerit medellam?
 
in hominem similem sibi non habet misericordiam, et misericordiam petit a deo?
 
dicit etiam beatus iohannes: qui fratrem suum odit, homicida est; et iterum: qui odit fratrem suum, in tenebris est, et in tenebris ambulat, et nescit quo vadat; quoniam tenebrae obcaecaverunt oculos eius.

 Et ideo, fratres carissimi, ut aeterna mala possimus evadere, et ad bona perpetua pervenire, duo quae supra dixi elemosynarum genera, quantum possumus et quamdiu vivimus, et ipsi habere et aliis inpendere festinemus; ut securi possimus in die iudicii dicere: da domine, quia dedimus; nos fecimus quod iussisti, tu imple quod promisisti.
Quod ipse praestare dignetur, qui cum patre et spiritu sancto vivit et regnat in saecula saeculorum. Amen.
 
 