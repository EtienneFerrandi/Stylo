 
 
8. Exempli gratia loquamur aliquid, quo fiat planius.
 
  Deus res quaedam est super omnia quae fecit, si tamen res dicenda est; ergo aliquid est deus supereminens omnibus quae fecit, ex quo et in quo et per quem sunt uniuersa.
Numquid totum hoc quod dixi, quod est deus, duae syllabae sunt, et omnis illa tanta |27v| potentia duabus istis syllabis terminatur?
 
Erat autem deus et antequam hoc ego corde conciperem.
 
Quomodo possum hoc ipsum ut dicerem 'deus'? Quod autem latine 'deus' dicitur, quod dicitur graece 'theos', quod dicitur punice 'ylim' - tres linguas dixi -, quod corde concepi nihil illarum linguarum erat; sed cum uellem proferre quod corde conceperam de deo, si punicum inueni, 'ilim' dixi; si latinum inueni, 'deus' dixi; si graecum inueni, 'theos' dixi; antequam inuenirem aliquem illorum, illud quod erat in corde meo nec graecum nec punicum nec latinum erat.
 
Illud ergo quod concepi proferendum uerbum erat, illud quod adhibui proferendum uox erat.
 
9. Disputauimus de uoce et uerbo: uerbum ante omnes linguas, uox in aliqua lingua.
 
Quid est ergo prius? uerbum an uox? Apud me uerbum prius.
 
Nisi enim corde uerbum conciperem, uocem qua uerbum proferrem non adhiberem.
 
Conceptum est ergo uerbum ante uocem, et adhibuit sibi quasi uehiculum uocem, per quod ueniret ad te, non in quo esset in me.
 
Ego enim scio quod dicturus sum, etsi non dicam.

 Ecce antequam dicam, non adhibui uocem, et apud me est uerbum.
Ut autem indicem illud tibi, adhibeo uocem, ut, tu cum audieris uocem, sit etiam in te uerbum.
 
Ergo apud me, ut doceam, uerbum praecedit, et uox sequitur.
 
Apud te autem, ut discas, uox praecedit, et uerbum sequitur.
 
Adtendite diligenter et intellegite, adiuuante domino.
 
Nam scio me de rebus abditis et in secreto mysteriorum locatis loqui, sed loquor qualiscumque, fidelibus christianis fide praeuenientibus, quod dicturus sum.
 
Apud me ergo praecessit uerbum, et uerbo praecedenti uox adhibita est.
 
Apud te praecessit uox mea, et tunc intellexisti uerbum quod erat in corde meo.
 
10. || Si ergo Christus uerbum, uox Iohannes, || uerbum Christus praecessit apud deum; ad nos autem praecessit uox, ut ueniret ad nos uerbum.
 
Erat ergo uerbum apud deum, et nondum erat uox Iohannes.

 Numquid enim, antequam uox esset Iohannes, non erat uerbum apud deum?
Erat ibi, sed || ut diceretur nobis uerbum, adsumptus est Iohannes tamquam uox.
 
Et ut ueniret ad nos uerbum, praecessit uox.
 
Ideo et Christus ante Iohannem erat in aeternum; et tamen nasci prior non debuit, nisi Iohannes, ut uox ad nos praecederet uerbum.
 
|| Benedictus est dominus deus noster, quia dixi ut potui, et intellexistis quod potuistis.
 
Augeat et multiplicet intellectum uestrum, et clareat uobis uerbum quod praemisit uocem.
 
11. Sed uidete, fratres mei: uox sonat et transit, uerbum manet.
 
Videte quod dico.
 
Ecce quod dixi 'deus'; prius concepi corde quod dicerem, deinde sonuerunt duae istae syllabae et transierunt.
 
Numquid cum istis transit quod corde |28| concepi?

Rursus cum dixi 'deus', factum est in corde tuo ut cogitares deum; et in corde meo praecessit ut dicerem, et in corde tuo facta est cogitatio dei, cum audisti istas duas syllabas.
 
Duae istae syllabae impleuerunt ministerium suum et transierunt; tamen illud quod corde conceperam non transiit: erat in me et post duas istas syllabas dictas mansit in me; et quod cogitationis factum est in corde tuo, cum aurem tuam duae istae syllabae tetigerunt, mansit in corde tuo et postquam illae transierunt.
 
Ergo, fratres, erat ministerium hominis Iohannis tamquam uox transiturum.
 
Merito accepit et baptismum, sed transitorius fuit baptismus Iohannis et dictus est baptismus Iohannis.
 
Baptismus Christi et baptismus Iohannis, sed baptismus Iohannis tamquam uocis transitorius, baptismus Christi manens et in aeternum manens, sicut manet uerbum.
 
12. Et quantum proficimus in deo, tanto magis minuuntur uoces, crescit in nobis uerbum.
 
Voces autem ut quid habemus, nisi ut aliquid intellegamus?
 
Si plenitudo intellectus esset in nobis, uocibus non opus esset.
 
Si cogitationes nostras uidere possemus, numquid opus erat lingua, ut nobis cum inuicem loqueremur?

 || Erit ergo tempus quando uidebimus uerbum, sicut uidetur ab angelis, || et uocibus tuis* opus non erit.
Non enim tunc euangelizandum est, quando ipsum uerbum uidebimus.
 
Omnia temporalia transibunt, quia uox de carne est, de feno est; {claritas autem carnis ut flos feni: fenum aruit, flos decidit, uerbum autem domini manet in aeternum}.
 
Quia ergo, quantum proficimus ad intellegentiam, tanto minus opus erit uocibus per quas perducimur ad intellegentiam, ideo dixit et ipse Iohannes: || [6] Illum oportet crescere, me autem minui.
 
|| Crescente uerbo, minuitur uox.
 
Quid est crescente uerbo? Non enim ipsum uerbum crescit, sed nos in illo crescimus, nos in illo proficimus, nos in illo augemur, ut iam uoces necessarias non habeamus.
 
|| Hoc et per natiuitates ipsas uerbi et uocis apparuit.
 
Natum est uerbum die octaua kalendas ianuarias, unde incipit augeri dies; nata est uox ante uerbum dei, quando incipit minui dies.
 
Illum oportet crescere, me autem minui.
 
Et ipsae passiones hoc ostenderunt: minutus* Iohannes percussus capite, creuit Christus erectus in cruce.

 13. Itaque celebremus natalem uocis in honore uerbi, || neque intendamus aut decipiamur argutiis uanorum hominum, non intellegentium quae loquantur.
Quia enim habuit baptismum Iohannes, et inuenitur in Actibus apostolorum baptizatos esse eos qui habebant solum baptismum Iohannis - inuenti sunt enim quidam discipuli habentes |28v| baptismum Iohannis et iussi sunt a Paulo apostolo baptizari, quia solum baptismum transitorium habebant, quia baptismum uocis habebant, nondum uerbi; nam modo quaeris baptismum Iohannis et non inuenis: uox enim sonuit et transiit, baptismus autem Christi manet hodie -, quia ergo ipsius mysterii causa iussit Paulus apostolus baptizari eos qui habebant baptismum Iohannis, hinc uoluerunt argumentum ducere haeretici ad rebaptizationem, quorum errorem dolemus et de quorum liberatione gaudemus.
 
Aliquid ergo hinc respondeamus breuiter.
 
14. Ideo putas debere rebaptizari hominem qui accepit baptismum Christi, quia iussit apostolus Paulus baptizari homines qui habebant baptismum Iohannis, et sic argumentaris: 'Si post Iohannem baptistam, de quo dominus dixit: In natis mulierum non exsurrexit maior Iohanne baptista, si post illum baptizauerunt apostoli, quanto magis debet post haereticos baptizari!' Respondeo: Iniuriam putas fieri Iohanni baptistae, quia post illum baptizatum est, si post haereticos non baptizatur.
 
Et ego doleo iniuriam ipsam, sed sic tibi replico: Si post Iohannem baptizatum est, post Optatum non debuit baptizari?
 
Quid hic mihi loqueris? Quis erat Iohannes? 'In natis mulierum nemo exsurget maior Iohanne baptista'.
 
Est apud te aliquis presbyter uel ebriosus - nolo dicere 'fenerator', nolo dicere 'adulter' -, interim quod abundat et quod publice fit, uel ebriosus presbyter est apud te.
 
'Age'. Quare non post illum rebaptizas? Si baptizas post Iohannem qui uinum non bibit, post ebriosum non debes baptizare?
 
Hic certe turbatur et non habet quid dicat.
 
Quid ergo? A me audi.
 
  15. Et Paulus iubet baptizari eos qui habebant baptismum Iohannis et non habebant Christi.
Post ebriosum autem quare non baptizas? Quia baptismum non dedit, nisi Christi.
 
Christi enim baptismus est: det illum sobrius, det illum ebriosus, Christi est, nec sobrii nec ebriosi est.
 
Baptismum istum dedit Petrus: Christi est; dedit Iudas: Christi est.
 
Non enim quia Petrus dedit, Petri baptismus est.
 
Quare? Sicut ille dictus est baptismus Iohannis, non sic dictus est in eis quos baptizauit Petrus, in eis quos baptizauit Paulus, in eis quos baptizauit Iohannes euangelista, in eis quos baptizauit Iudas, non dictus est baptismus Petri, baptismus Pauli, baptismus Iudae; sed in eis quos baptizauit Petrus, in eis quos baptizauit Paulus, Iohannes, Iudas, baptismus Christi est.
 
Discipuli autem Iohannis quos baptizauerunt, Iohannis erat*, quia Iohannes acceperat hanc dispensationem et praeministrationem: uox ante uerbum.
 
Non uis ergo tu baptizare post ebriosum, nec ego post haereticum.
 
16. Et si forte putas quia haereticus non intrat in regnum caelorum, ebriosus intrat, apostolus Paulus manifestauit dicens: Manifesta autem sunt opera carnis quae sunt fornicationes, immunditiae, luxuria, idolorum seruitus, ueneficia, inimicitiae, contentiones, aemulationes, animositates, dissensiones, haereses, inuidiae, ebrietates, comissationes et |29| his similia; quae praedico uobis, sicut praedixi, quoniam qui talia agunt regnum dei non possidebunt.
 
Ibi posuit haereses, ubi ebriosos, et conclusit: Qui talia agunt regnum dei non possidebunt.

 Constitue mihi haereticum et ebriosum: si perseuerauerit* in haeresi, non intrat in regnum caelorum; sic et ebriosus, si perseuerauerit in ebrietate, non intrat in regnum caelorum. Doce me.
Ambo cuius baptismum dant? Ambo extra regnum caelorum sunt, sed rem regni caelorum dant.
 
Praeco pronuntiat sententiam, sed non liberat innocentiam.
 
Iudex liberat, qui mandauit praeconi quod dicat.
 
Aliquando sceleratus est praeco, et liberatur per illum innocens.
 
Praeco sceleratus dicit: 'Dimitti iussi', et per sceleratum liberatur innocens.
 
Quare? Quia uox praeconis sententia iudicis est.
 
Baptizat autem ebriosus: ministerium est; baptizauit haereticus: ministerium est.
 
Donum baptismi donum omnipotentis dei est.
 
Plane si in Donati nomine baptizauit, oportet ut iterum baptizetur.

 Si autem agnosco ibi baptismum Christi, si uerba euangelii agnosco, si formam et characterem regis mei agnosco, etsi desertor* eras et per characterem conuinci et mori poteras, ueni ad castra cum charactere domini: indulgentiam potes mereri, character tibi non potest immutari.
