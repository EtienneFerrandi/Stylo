 Incipit expositio quare sancti et iusti viri in hoc saeculo in peccatoribus vindicaverunt.
Iudicia dei, fratres carissimi, plerumque sunt occulta, nunquam tamen iniusta.
 
Et quia in aliquibus peccatoribus legimus a sanctis viris in praesenti saeculo vindicatum, qua ratione factum sit subtilissima fidei puritate debemus aspicere.
 
Quia enim in veteri testamento peccata puniri corporaliter videbantur, omnibus praebebantur exempla, quotiens aliquibus inrogabantur digna supplicia.
 
Quod tamen non quisque ut voluisset de populo secundum suam iracundiam exercebat; sed praepositi vel iudices, ut ceteri metum haberent, iustissime vindicabant.
 
Denique beatus ille moyses, de quo legimus quod mitis fuerit super omnes homines descendens de monte, quia populum idolis sacrificasse cognovisset, tria milia de populo iussit interfici, non ut iracundiae suae satisfaceret, sed ut dei iniuriam vindicaret, et ut ceteri videntes nunquam talia peccata exercere praesumerent.
 
Et ut intellegamus quo animo hoc fieri iusserit, regressus ad dominum supplicavit, dicens: si non dimiseris populo tuo peccatum suum, dele me de libro tuo quem scripsisti.
 
Ecce veram et integram caritatem: paucos interfici iussit, ut sexcenta milia exceptis mulieribus et parvulis liberaret; quia nisi ille zelo dei commotus in paucos vindicasset, cunctos dei iustitia perdidisset.
 
Beatus quoque sacerdos finees unum de principibus cum alienigena concumbentem manu propria gladio interfecit.
 
Et quo animo hoc egerit, dominus ipse testimonium dedit, dicens: finees zelo meo commotus placavit iram meam, ut non disperderem universum populum meum.

 Hoc enim fecit finees non carnali odio, sed zelo et amore divino; non ut se vindicaret, sed ut populum de dei iracundia liberaret.
Quam rem et beatum etiam heliam perfecisse cognoscimus: ad quem cum superbissimus et sacrilegus rex quinquagenarium cum suis militibus destinasset, mandans ei ut ad se veniret, beatus helias dolens de perditione populi sui, quem impius ad idola colenda persuaserat, in spiritu sancto dixit ut descenderet ignis de caelo, et consumeret eos; ut istis percussis in corpore, alii sanarentur in corde.
 
Sed quia nihil apud eos medicamentum spiritale praevaluit, etiam et alium quinquagenarium, qui et ipse cum superbia venerat, spiritus sanctus per os heliae cum suis interfici iussit.
 
Quam rem qua pietate spiritus sanctus, vel quo animo helias fecerit, humilitas illius quinquagenarii, qui tertio loco venit, ostendit: in quo evidenter agnovimus, quod si se prius humiliasset humana fragilitas, statim indulgentiam dedisset divina misericordia.
 
Neque enim credendum est quod illi ideo ad heliam missi fuerint, ut illum interficerent, sed potius ut ad regem vocarent.
 
Et ideo beatus helias non iracundiae suae satisfecit, sed dei potius iniuriam vindicavit.
 
Hoc etiam de sacerdotibus idolorum in monte carmelo exercuit, quando omnes interfici iussit; scilicet ut falsa religio cum suis extincta doctoribus verae religioni locum in humanis cordibus daret.
 
Quod totum beatus helias non sua virtute, sed potentia sancti spiritus exercuisse credendus est.
 
Denique si vis scire solus ipse helias qualis fuerit, quando eum paulisper sancti spiritus gratia, ut eum probaret, deseruit, unius meretricis minas ferre non potuit, sed fugit in deserto viam quadraginta dierum.
 
Ille ergo, qui suppeditante gratia dei per spiritum sanctum caelum verbo clauserat, et ultrices flammas de supernis venire fecerat, unius meretriculae sermonem sustinere non potuit.
 Hoc ideo dixi, ut agnoscamus quia totum illud non tam helias, quam spiritus sanctus exercuit per heliam.
Et ideo nefas est credi quod beatus helias in his, quos fecit interfici, se voluerit vindicare.
 
Hoc etiam de beato heliseo sentire debemus, cui cum luxuriantes pueri clamarent ascende calve, ascende calve, spiritus sanctus, qui in ipso habitabat, imperavit ut ascenderent duo ursi, et lacerarent quadraginta duos pueros.
 
Quod licet in mysterio factum fuerit, et significaverit domini passionem, quando inridentes iudaei clamaverunt crucifigatur, crucifigatur, sicut illi clamaverunt ascende calve, ascende calve, id est, ascende in crucem in loco calvariae, tamen etiam secundum litteram ideo pauci percussi sunt, ut plurimi sanarentur; ut quia prophetas iudaei non solum contemnebant, sed etiam inridebant, tali plaga percussi agnoscerent potentiam spiritus sancti.
 
Sed quia se emendare noluerunt, clamat ipse spiritus sanctus alibi per prophetam: percussi filios vestros, et disciplinam non recepistis.
 
Si ergo hoc spiritus sanctus operatus est, nefas est beato heliseo aliquid inputari, quia et revera tantam potentiam solus homo sine sancto spiritu habere non potuit.
 
Nam si sancto heliseo aliquid inputamus, quasi de dei iusto iudicio disputare praesumimus.
 
Et ne forte hoc in solo veteri testamento factum fuisse putemus, adtende illum beatissimum et mitissimum apostolum petrum, et vide quid per eum de anania et saffira fuerit spiritus sanctus operatus.
 
Quod utique non ideo factum est, ut se beatus apostolus vindicaret, qui nullam ab eis pertulisse iniuriam videbatur: sed spiritus sanctus per os eius pullulantem exemplum pessimum infidelitatis in ipsa radice succidit.
 
Haec ergo omnia spiritaliter et fideliter cogitantes, nihil sinistrum de sancto iustorum zelo vel iudicio suspicemur: quam rem nobis ipse dominus et salvator noster praestare dignetur, qui cum patre et spiritu sancto vivit et regnat in saecula saeculorum. Amen.