De  uerbis euangelii :
ego  sum  panis  qui  de  caelo  descendi,
et operamini  escam  non  quae  perit,
sed  quae  permanet  in  aeternum

1. Dominus noster Iesus Christus, qui panem se dixit, esurientes quaerit. Non autem esurit hunc panem nisi sanitas mentis, hoc est interioris uentris. Ex isto pane uisibili accipe similitudinem. Quoniam languentes homines, qui per morbum fastidium contraxerunt, optimum panem laudare possunt, manducare non possunt, sic etiam interioris hominis languor interior ad manducandum istum caelestem panem non mouetur, quoniam fastidio [hominis] premitur, et, quamuis laudet, ad sumendum non delectatur. Ait autem ipse Dominus, sicut audiuimus : Operamini escam quae non perit, sed quae permanet in uitam aeternam, distinguens eam ab hac esca uisibili et corporali, de qua in loco alio : Omne quod in os introiit, in uentrem uadit et in secessum emittitur – ergo perit. Operamini ergo escam quae non perit, inquit, sed quae permanet in uitam aeternam. Hanc escam panem appellauit et panem seipsum esse monstrauit. Quid autem est operari hanc escam, nisi manducare hanc escam ? Si enim panis est haec esca [est panis], item Christus est. Qui nostrum operatur Christum, qui nostrum facit Christum, nisi faciens quae praecepit Christus ? Vos estis, ait Apostolus, corpus Christi et membra. Operemur Christum, id est operemur hanc escam.
2. Bene qui interrogauerunt et audiebant, nobis audierunt et nobis interrogauerunt. Quid faciemus, inquiunt, ut operemur opus Dei ? Et illo miro magnoque compendio : Hoc est, inquit, opus Dei, ut credatis in illum quem ille misit. Breue est hoc : si appendas, magnum est. Cito dicitur, non facile perficitur. Ait mihi aliquis de tam magna multitudine circumstantium, ait: «Quis est nostrum qui in Christum non credidit ?» Si ergo omnes in Christum credidimus, iam quod moneatur non inuenimus. Quare ? Quia hoc est opus Dei. Numquid quaeris aliud quam opus Dei facere et exspectare mercedem Dei? Quid ergo te turbas, quid per magnas scripturae paginas occuparis et eas discurrendo laboras quaerere et inuenire quomodo facias opus Dei ? Ecce habeas, apud tuum Dominum loquentem tibi, ueritatem et breuitatem : non te extendas, non sudes, non labores, non aestues. Hoc est opus Dei, ut credas, inquit, in eum quem ille misit. Vbi est ergo quod Iacobus admonet dicens : Credis quod unus est Deus? Bene facis. Et daemones credunt et contremiscunt ? Ne putes, inquit, quod magnum aliquid facis credendo unum esse Deum : Et daemones credunt et contremiscunt. Sed forte de filio Dei non habent credulitatem daemones ? Et quid est quod ei dicunt : Scimus qui sis ? An forte mentientes dicunt ? quod nesciunt, dicunt ? Ecce alio loco planius : Tu es sanctus Dei dicunt, etiam Tu es filius Dei dicunt. Quod cum Petrus dixisset, audiuit a Domino : Beatus es, Simon Bariona, quia non tibi reuelauit caro et sanguis, sed pater meus qui est in caelis. Et ego dico tibi, Simon Bariona, quia tu es Petrus, et super hanc petram aedificabo ecclesiam meam. Propter quod totum hoc ? Quoniam dixit : Tu es Christus, filius Dei uiui. Hoc dixerunt et daemones, quibus dictum est : Obmutescite. Quis ista facile discernat, unde non laudatur uox par, nisi quia cor dispar ? Intellegite ergo, carissimi, admonentibus nobis, quod cottidie legitis et dicitis. Crediderunt et daemones Christum esse et filium Dei esse. Crediderunt Christum, sed non crediderunt in Christum. Iam tota intentio nostri sermonis innititur, in quantum possumus, si Domino adiuuante possumus, explicare quid sit credere in Christum.
3. Hoc est enim opus Dei, ut credatis in eum quem ille misit. Non dixit «credatis ei» aut «credatis eum», sed credatis in eum. Audiuimus eloquia prophetarum : credimus eis, sed non credimus in eos. Audiuimus praedicantes apostolos : credimus praedicationi eorum, sed in eos non credimus. Non credimus in Paulum, sed credimus Paulo. Nam ille quosdam uolentes in se spem ponere et quasi credere in eum repellit a se, ut non illi in illo, sed ille cum illis in Christo. Numquid Paulus pro uobis crucifixus est, aut in nomine eius baptizati estis? Denique non solum apostoli doctoresque sancti, sed etiam nos ipsi, minimis uestigiis non comparandi, cottidie dicimus : «Crede mihi», numquam audemus dicere : «Crede in me». «Crede mihi» : quis non dicit? «Crede in me» : quis dicit aut quis non insanit qui dicit ? In quem ergo credendum est ? De quo idem Paulus ait : Credenti in eum qui iustificat impium, deputatur fides eius ad iustitiam. Non ergo Paulus iustificat impium, nam crederes in eum et deputaretur fides tua ad iustitiam : in eum enim crederes, qui iustificat impium. Cum enim in eum non credis – non enim iustificat impium Paulus, non Elias, non quisquam angelus, sed iustus iustorum, sanctus sanctorum de quo dictum est: Vt sit ipse iustus et iustificans eum qui ex fide est. De te dici potest ut sis iustus, numquam auditur ut sis et iustificans. Quid est enim iustificans, nisi iustum faciens ? Sicut uiuificans uiuum faciens, sicut saluificans saluum faciens, sic et iustificans iustum faciens. Quis est qui facit iustum ? Qui sine peccato uenit iustus. Quis est qui facit iustum ? Qui non hic factus est iustus, sed uenit iustus. Ecce in quem credamus, ut opus Dei faciamus, quia hoc ipsum est opus Dei, credere in eum qui iustificat impium.
4. «Sufficit ergo mihi, ait aliquis ; credidi in Christum : quid me ultra admones? Hoc est opus Dei : nihil aliud de me exigat qui mercedem promisit. Qui enim promittit mercedem, imperat mihi quid faciam, et pollicetur quid accipiam. Circumscribit ergo metam operis, cum exarsero amore mercedis. Ipse dicit mihi : “Vis uiuere in aeternum?”, propter eum qui interrogauit : Quid faciam, ut habeam uitam aeternam ?, “Vis uiuere in aeternum ? Hoc fac, et uiues”. Cum quaesiero : Quid faciam ?, respondet breuissime : “Hoc est opus Dei, ut credatis in eum quem misit ille”». Quare ergo illi diuiti : Si uis uenire ad uitam, serua mandata, et cum ille diceret : «Quae mandata ?», numerata sunt praecepta legis : Non moechaberis, non occides, non furaberis, non falsum testimonium dices, honora patrem et matrem et diliges proximum tuum tamquam teipsum ? Non posset etiam illi breuissimo illo compendio respondere dicenti Quid faciam, ut uitam habeam aeternam ? : «Crede in me»? Hoc est enim opus Dei, quoniam supra definiuit, cui rei nihil addidit. Hoc est opus Dei – quid amplius quaeris ? –, ut credatis in eum quem ille misit. Illi dantur praecepta et multa, nobis dicitur : Hoc est opus Dei, ut credatis in eum quem ille misit. An forte Dominus nobiscum gratiose egit ; illum uoluit onerare, non releuare ? Absit ! Intellegamus ergo, si possumus – quod nos, ut possumus, explicaturos esse promisimus–, quid sit credere in Christum, et id agamus, hoc operemur, in hoc cottidie proficiamus, huc de die in diem accedamus, donec accedendo perueniamus. Hoc enim et initio fidei nostrae polliciti sumus, ut ex parte aliqua coeperimus, et, cum perfecerimus, nihil de nobis amplius exigetur. Hoc enim est opus Dei, nec est aliud quicquam opus Dei, nisi ut credamus in eum quem ille misit.
5. Et quoniam paulo ante distinximus aliud esse credere illi, credere illum et credere in illum – credere illi est credere uera esse illa quae loquitur, credere illum est credere quod ipse sit Christus, credere in illum diligere illum –, iam discute tua ista : credere quae loquitur uera esse, credere ipsum esse Christum, diligere Christum. Credere uera esse quae loquitur, multi et mali possunt. Credunt enim esse uera et nolunt facere ea: ad operandum pigri sunt. Credere autem ipsum esse Christum, hoc et daemones potuerunt. Petrus ergo : Tu es Christus, filius Dei uiui, amando dixit ; daemones hoc timendo dixerunt. Non autem omnis qui timet amat, omnis qui amat timet. Sed forte – immo non forte, sed certe –, omnis qui amat timet, sed timore casto – timor enim Domini castus permanens in saeculum saeculi –, non timore seruili. Nam consummata caritas foras mittit timorem. Aliud est timere ne ueniat, aliud timere ne deserat. Nam timere ne ueniat in illis erat qui dicebant : «Scimus qui sis. Quid uenisti ante tempus perdere nos ?» Timor autem ne deserat in illo erat qui dixerat : «Tecum ero usque ad mortem». Cum ergo audis : «Crede in Christum», parum sit tibi credere Christo, id est uera esse quae loquitur Christus, parum sit tibi credere Christum, id est ipsum esse quem Deus per prophetas praenuntiauit, sed crede in Christum, id est dilige Christum. Hoc cum impleueris, nihil a te amplius exigetur, quoniam plenitudo legis caritas. Cum sic credideris in Christum, ut eo ardore diligas Christum, uide si non uerba ista tua erunt : Quis nos separabit a caritate Dei ? Noli ergo diu quaerere ut facias quae iubeat Christus : non potes non facere, si diligis Christum. Dilige, et facis. In quantum diligis, in tantum facis ; in quantum minus feceris, minus diligis. Imple dilectionem, et perficis operationem. Ecce quam uerum dictum est : Hoc est opus Dei, ut credatis in eum quem ille misit, hoc est ut diligendo eatis in eum, id est incorporemini ei. 
6. Potest enim aliquis mihi respondere et monere ut cautius loquar : «Dixisti hoc esse credere in Christum, diligere Christum, et dixisti credere nos debere in Christum, non autem credere in Paulum ; non ergo debemus diligere Paulum ?» Ergo sicut distinximus inter credere et credere, sic distinguendum est ipsum diligere. Diligo Paulum, et non credo in Paulum. Non diligo Christum, nisi credidero in Christum. Diligo enim Paulum, sed non – diligendo – eo in Paulum: cum Paulo ero, non in Paulo ero. Quid est enim Apollo, quid Paulus ? Ministri per quos credidistis, non in quos credidistis. Ergo, fratres, credere in Deum opus est, credendo et diligendo ire in Christum. Credite in Deum, ait ipse Christus, et in me credite. Quis hoc propheta ausus est dicere, quis hoc patriarcha, quis hoc apostolus, quis hoc martyr, quis hoc angelus ? Ergo credamus in eum, diligamus eum, sed diligendo incorporemur ei. Intellegamus Deum nostrum et factum hominem propter nos, et ex eo quod Deus homo factus est iustificare nos. Nam si homo tantum esset, iustificandus nobiscum esset, non iustificator esset. Nunc uero quia Deus noster est et propter naturam homo factus est quod non erat, propter possessionem mansit quod erat, ut simul in illo haberemus et qua iremus et quo ueniremus. Credamus in eum, hoc est tamquam Deum diligamus eum, ut diligendo in illum eamus, a quo neglegendo recesseramus.