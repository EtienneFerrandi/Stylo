 Ammonitio ad eos qui putant quod illis ad vitam aeternam sufficiat si male non fecerint, etiam si bona implere noluerint.
Multi sunt, fratres carissimi, qui putant quod eis hoc solum ad vitam aeternam sufficiat, si opera mala non fecerint.
 
Et ideo, si qui forte sunt qui se ista falsa securitate decipiunt, definitissime cognoscant, quia nulli christiano sufficit, si tantummodo malum non fecerit, nisi, quantum potuerit, etiam illa quae sunt bona conpleverit: quia ille qui dixit deverte a malo, ipse dixit et fac bonum.
 
Ipse etiam in evangelio terribiliter nos ammonet, dicens: omnis arbor quae non facit fructum bonum excidetur, et in ignem mittetur.
 
Non dixit, quae facit malum fructum, sed, quae non facit fructum bonum.
 
Hinc enim potestis agnoscere quam spem habere poterit qui mala fecerit, quando ille qui bona non fecerit excidetur et in ignem mittetur.
 
Vnde ipse dominus dicit: qui habet mandata mea et facit ea, ille est qui diligit me; et illud: quid prodest quod dicitis mihi domine domine, et non facitis quae dico?
 
sed dicit aliquis: etsi de rebus meis non dedi, tamen res alienas non abstuli: securus esse potero in die iudicii.
 
Diligenter adtendite, et nolite vos falsa securitate decipere.
 
Quid enim dominus dixit? cum venerit filius hominis in claritate sua, congregabuntur ante eum omnes gentes, et segregabit eos ab invicem, quemadmodum segregat pastor oves ab haedis.

 Tunc dicet a dextris: venite benedicti, percipite regnum: quia esurivi, et dedistis mihi manducare; sitivi, et dedistis mihi bibere.
Sinistris autem dicet: discedite a me maledicti in ignem aeternum: quia esurivi, et non dedistis mihi manducare; sitivi, et non dedistis mihi bibere.
 
Diligenter adtendite quid dixit.
 
Non enim ait: venite benedicti, percipite regnum, quia res alienas non tulistis; sed, quia de rebus vestris elemosinas erogastis.
 
Sicut et ipsis a sinistris positis non erit dicturus: discedite a me maledicti in ignem aeternum, quia fraudem fecistis; sed, quia de substantia vestra pauperibus non dedistis.
 
Rogo vos, fratres, diligenter sententiam istam adtendite, et sicut vos ammonui, etiam memoriter retinete.
 
Si in ignem mittitur qui pauperibus substantiam suam non dedit, putas ubi mittendus erit qui per quaslibet fraudes res alienas invasit?
 
si in ignem mittitur qui non vestivit nudum, vos videte ubi mittendus erit qui expoliavit vestitum.
 
Ille ergo qui credit quod illi sufficiat malum non fecisse, etiamsi bona non fecerit, vellim ut mihi diceret, si sibi hoc vult fieri a servo suo, quod ipse facit domino suo?
 
numquid enim vult ut ei servus suus nec bonum faciat omnino nec malum?
 omnes enim hoc volumus, ut servi nostri non solum non faciant mala quae prohibemus, sed etiam impleant opera quae iubemus.
Quamvis enim servus tuus graviter reus sit, si animalia tua furto abstulerit, tamen nec ille sine culpa erit, qui animalia illa neglegenter servare voluerit.
 
Non est ergo iustum ut faciamus domino nostro, quod fieri nolumus a servo nostro.
 
Servos enim nostros nec fecimus, nec quasi de nostra substantia pascimus: et nos enim et ipsos deus noster et creavit et pascit; et tamen servos, quos ipsi non fecimus, ut nobis cum grandi diligentia serviant volumus.
 
Vnde iustum est ut agnoscamus legitimum dominum, qui sic exercemus in subditis dominatum.
 
Hoc totum, fratres, ideo diximus, ut de ipsis servis nostris possimus agnoscere, quod nobis non sufficiat mala non facere, si bona noluerimus implere.
 
Illi enim qui sibi putant sufficere si mala non fecerint, solent et hoc dicere: utinam in die mortis meae talis merear inveniri, qualis de baptismi sacramento processi! bonum quidem est, ut unusquisque in die iudicii purgatus inveniatur ab omnibus malis: sed grave malum est, si profectum non habuerit in operibus bonis.
 
Ipsi enim soli sufficit talem esse qualis de baptismi sacramento processit, qui statim post acceptum baptismum de hac luce migraverit: non habuit spatium, in quo se in bonis operibus exerceret; ille vero qui et longum tempus vivendi, et aetatem posse bene operandi habuit, non ei sufficit otiosum esse a malis, si etiam a bonis esse voluerit otiosus.
 
Vellim ut mihi diceret ille, qui talis vult in suo transitu inveniri, qualis fuit eo tempore quo baptismi meruit sacramenta suscipere, (licet bonum est ut sit semper purgatus a malis, sed grave malum est si non proficiat in bonis): si plantavit novellam in agro suo, utrum velit eam post decem annos talis sit, qualis fuit illa die quando plantata est?
 
si inseruit olivetum, videamus si ei placeat ut post plures annos tale sit, quale fuit quando insertum est.
 Si illi natus est filius, consideret si hoc vult, ut post annos quinque in ea qua natus est modicitate infantiae atque aetate perduret.
Cum ergo nullus sit cui hoc placeat de rebus suis, quomodo dolet aliquis de vinea et oliveto vel filio si nullum augmentum habuerint, sic doleat, si se ipsum ex eo tempore, quo in christo renatus est, nihil profecisse cognoverit.
 
Certissime enim nosse debemus, quia, quomodo nos volumus ut quicquid ad nos pertinet, sive in gregibus, sive in quibuscumque agrorum fructibus, in omni bono crescant atque proficiant, hoc sine dubio et deus noster de nobis et desiderat et expectat, populus christianus quasi propria et peculiaris novella sua uvas potius afferat quam spinas; ne de ea dicatur ita, sicut in cantico saepe cantastis: vineam, inquid, plantavi, et expectavi ut faceret uvas; fecit autem labruscas.
 
Sed quia, sicut dicit apostolus, cum essemus oleastri, inserti sumus in bonam olivam, ita cum dei adiutorio bonis operibus insistere debemus, ut cum propheta possimus dicere: ego autem sicut oliva fructifera in domo domini, speravi in misericordia dei mei.
 
Et ideo quae supra suggessimus, rogo, fratres, ut nullus ex vobis credat quod ei solum hoc sufficiat, si opera mala non fecerit; sed quantis potest viribus sic divertat a malo ut faciat bonum, et audiat dominum dicentem in evangelio: quid prodest quod dicitis mihi domine domine, et non facitis quae dico?
 
et illud: si diligitis me, mandata mea servate.
 
Quae autem sint, quae in evangelio facienda praeceperit christus, deo propitio bene nostis.
 
Diligite, inquid, inimicos vestros, benefacite eis qui vos oderunt, ut sitis filii patris vestri; et iterum: verumtamen date elemosinam, et ecce omnia munda sunt vobis.
 
De qua re audiamus et beatum iacobum libera voce clamantem: sicut enim corpus sine anima mortuum est, ita et fides sine operibus mortua est.
 
Totis ergo viribus, fratres carissimi, operemur quod bonum est; nec nobis sufficiat, si tales sumus quales fuimus eo tempore quo baptismi sacramenta accepimus.

 Per baptismum enim vacuati sumus omnibus malis, sed cum dei gratia bene agendo debemus repleri omnibus bonis: ne forte, si sine operibus bonis de solius baptismi sacramento confidimus, spiritus inmundus qui de nobis per gratiam christi expulsus est revertatur, et, si nos a bonis operibus invenerit vacuos, adducat se cum septem spiritus nequiores se, et fiant novissima nostra peiora prioribus.
Haec ergo, fratres carissimi, si secundum sanctam vestram consuetudinem libenter accipitis, et adtentius cogitatis, non de sola fide sed etiam et de bonis operibus confidentes, ita a malis actibus abstinere poteritis, ut christo auxiliante in operibus bonis vos iugiter exerceatis; ut illam beatam et desiderabilem vocem cum exultatione et gaudio feliciter audire mereamini: venite benedicti, percipite regnum quod vobis paratum est ab origine mundi.
 
Quod ipse praestare dignetur, qui vivit et regnat in saecula saeculorum. Amen.