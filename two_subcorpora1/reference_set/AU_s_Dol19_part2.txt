
7. Quod si fuerit in nobis, delectat panis : iam non est fastidium ; non laudamus et abhorremus, sed et laudatum tacentes manducamus, quia amamus, deuerso fastidio, quia sanato languore. Quid enim ei retribuet anima nostra quae dicit : Quid retribuam Domino ?, quae dicit : Benedic, anima mea, Dominum et noli obliuisci omnes retributiones eius, qui propitius fit omnibus iniquitatibus tuis ? Hoc factum est, quando abluti sumus. Sed quod sequitur fit : Qui sanat omnes languores tuos. Quantum sanantur languores, tantum delectat esca caelestis ; tantum delectat panis uitae qui de caelo descendit, quantum sanantur languores nostri. Sed a quo sanantur, nisi cui diximus : Conuerte nos, Deus sanitatum nostrarum ? Conuerte nos : tu nos conuerte, quia, antequam sanes, aduersamur et panem laudatum fastidio adtingere nolumus. Aduersamur languidi, conuertimur sanati. Conuerte ergo nos, Deus sanitatum nostrarum, et auerte iram tuam a nobis. Languor enim ipse ira Dei est. Qui credit in filium, habet uitam aeternam. Quare ? Quia operatus est opus Dei. Hoc <est> enim opus Dei, ut credatis in eum quem ille misit. Qui autem incredulus est filio, non habebit uitam, sed ira Dei manet super eum. Non ueniet super eum, sed manet super eum. Deseritur, <non> sanatur. Adtendens ergo qui dicebat : Conuerte nos, Deus, quia conuerti non possumus, nisi in quantum sanamur, addidit : sanitatum nostrarum. Non enim delectat panis iste non sanum. Quasi causam ergo intulit, unde conuertamur. Quid est : Conuerte nos ? Sana nos. Etenim quod sani non sumus, minus conuertimur ad panem salutis. Laudamus, sed non delectamur. Quis non approbet, quis non dicat : «Verum est», quando dixero : Quod tibi fieri non uis, alio ne feceris ? «Verum est» : clamas, et nihil uerius clamas. Manduca quod laudas. Fallere hominem uis, falli te a nemine uis. De malo alieno ditari uis, non uis quemquam de malo tuo ditari. Nonne contra te statuis legem, et cor tuum praescriptum est quo puniaris ? Quare tibi non uis fieri, si bonum est? Quare facis, si malum est ? Quid respondebis, quid dices? «Delectat me facere et delectat me facere», «hoc delectat et hoc delectat» : languentis uerba sunt. Clama : Conuerte nos, Deus sanitatum nostrarum, et auerte iram tuam a nobis.
8. In ipso enim psalmo illud etiam dictum est : Dominus dabit suauitatem, et terra nostra dabit fructum suum. Fructus autem spiritus, caritas. Vnde iste fructus, nisi Dominus det suauitatem, qua caritas Dei diffusa est in cordibus nostris ? Non a nobis ipsis, sed <per> spiritum sanctum qui datus est nobis. Videtis quia Dominus dabit suauitatem, ut terra nostra det fructum suum. Videtis quia terra nostra, id est cor nostrum, anima nostra, terra nostra non dat fructum suum, nisi Deus pluat. Terra mota est. Mota est ad parturiendum et pariendum. Sed quare mota ? Etenim caeli destillauerunt non a se, sed a facie Dei. Quid est enim Apollo, quid Paulus ? Ministri Dei per quos credidistis. Nubes Dei sunt : nisi impleantur, non fundunt. Terra ergo mota est – conuertente Deo sanitatum nostrarum –, terra mota est, etenim caeli destillauerunt a facie Dei. A Deo mota est, nam non moueretur, nisi pluuiam uoluntariam, ut ibi sequitur. Posteaquam dictum est : Terra mota est, etenim caeli destillauerunt a facie Dei, ne ipsam pluuiam caelorum putares non Dei, pluuiam, inquit, uoluntariam, non debitam – quid enim debebat nobis, <nisi> supplicium ? Pluuiam ergo uoluntariam – quia scuto, inquit, bonae uoluntatis tuae coronasti nos, non fulgore meritorum nostrorum, sed scuto bonae uoluntatis tuae – pluuiam ergo uoluntariam segregans Deus hereditati suae, et infirmata est. Infirmatur et quae parturit. Terra enim mota est ad parturiendum, nec pareret, nisi praecederet infirmitas. Tu uero perfecisti eam.
9. Quid est infirmata est ? Non de se praesumpsit. Quid est infirmata est? De te totum sperauit. Quid est infirmata est ? Quando infirmor, tunc potens sum. Ergo infirmata est, intellexit gratiae Dei esse, non meritorum suorum, uirium suarum ; intellexit, infirmata est, et perdidit praesumptionem, ut acciperet benedictionem. Infirmata est. Non ergo de se praesumat, clamet ad Dominum infirma : Conuerte nos, Deus sanitatum nostrarum. Sequitur ergo ibi : Et infirmata est, tu uero perfecisti eam. Quare tu perfecisti eam? Quia ipsa infirmata est, quia intellexit se a se non posse perfici. Ideo quia infirmata est, tu uero perfecisti eam. Ipsa terra clamat in Paulo : Propter quod Dominum rogaui, ut auferret a me, stimulum uidelicet carnis meae correptorium. Nam et ipsum quare sibi dixit adhibitum, nisi propter propriam praesumptionem et fortitudinem cohibendam ? Magnitudine enim, inquit, reuelationum ne extollar, datus est mihi stimulus carnis meae, angelus satanae, qui me colaphizet. Ergo infirmare. Pluuia uoluntaria tibi segregata est, non debita. Clama de infirmitate, quia non sum dignus uocari apostolus. Ergo infirmare, ut perficiat te. Dixit enim tibi oranti: Sufficit tibi gratia mea, uirtus in infirmitate perficitur.
10. Sic ipse idem Apostolus, in lectione quam audiuimus, ita conclusit : Vt inueniar in illo. Quomodo in illo ? Non habens meam iustitiam. Nam si tuam, non in illo. Quid est non habens meam ? Quasi a me partam, quia uiribus meis impletam. Non habens meam iustitiam <quae> ex lege est, sed eam quae est per fidem. Quomodo meam, si ex lege est ? Molesta quaestio, sed iam fatigati sumus. Proinde si aliquid minus dixero, compleat cuius sumus. Et inueniar in illo non habens meam iustitiam. Si non adderet : quae ex lege est, quis non putaret hoc eum dicere : Non habens meam iustitiam, quasi quae uenit ex humana doctrina ? Vnde dixit Dominus Christus alio loco : Mea doctrina non est mea, id est humana, non est huius conspicuae substantiae quam uidetis. Nam quomodo non eius, cum doctrina patris uerbum eius ? Et quis, nisi Christus, uerbum eius ? Ergone hoc putarent homines dixisse Apostolum, cum ait : Inueniar in illo non habens meam iustitiam, nisi adderet: quae ex lege est, sed iustitiam quae ex fide est Iesu Christi ? Quare? Et legem non Christus dedit ? Si haberes iustitiam quae ex lege est, quomodo haberes tuam, cum tibi non ipse dederis legem, sed a Christo acceperis, a filio Dei ? Non enim Christus ex uirgine coepit esse, sed ex patre ante matrem quam creauit unde crearetur, cum fecit unde fieret. Mater enim Sion, dixit homo, et homo factus est in ea. Et – qui homo factus est in ea – ipse fundauit eam altissimus. Ipse ergo fecit, in qua fieret. Ipse ergo erat tempore Moysi, qui daret legem, quia utique Moyses, multis interpositis gradibus, ex Abraham ; Christus autem ait : Ante Abraham ego sum. Parum est ante Abraham, ante omnes angelos, ante caelum et terram, ante uniuersam creaturam : Omnia enim per ipsum facta sunt.
11. Quid est igitur ut inueniar in illo non habens meam iustitiam, et addidit: quae ex lege est ? Dicam, si breuiter potuero ; perficiet in cordibus uestris gratiae dator. <Quid est,> nisi quia et ipsam legem sic habeant iudaei, ut opera facerent legis timore damnationis, non igne dilectionis ? Ideo quod timore seruili faciebant, serui erant. Si autem dilectione coeperis facere quod in lege scriptum est : Non concupisces, unde tibi hoc, nisi caritas Dei diffusa est in corde tuo, non ex te ipso, sed per spiritum sanctum qui datus est tibi ? Quoniam pluuiam uoluntariam segregans Deus hereditati suae, et infirmata est, de se nihil speraret. Dictum est enim ei : «Fac», et fecit ; «Noli occidere», et non occidit; «Noli adulterare uxorem alienam», et non adulterauit. Dictum est : «Fac», et fecit. Dictum est : «Ama quod facis », et infirmata est. Non occidis inimicum tuum timore : si daretur impunitas, numquid parceres ? Numquid faceres quod fecit Dauid, cui Dominus inimicum ita in manus dedit ei, ut ei faceret quod uellet ? Parcere elegit, elegit parcere, cui impune licebat occidere. Si tibi ergo de occidendo inimico tuo tribueretur impunitas, parceres? Quomodo parceres ne moreretur, de quo dicis : «O si moriatur» ? Ergo lex imposita seruiliter metuenti opus malum interdixit, non cupiditatem malam eradicauit. Temperas te a facto, sed tibi est faciendi cupiditas. Quare tibi faciendi est cupiditas ? Quia non est tibi iustitiae caritas. Ergo quid tibi amplius inhibeatur, non est. Ama. Quid facio, ut amem? <…> Ergo amore, quia, si timore feceris, non amas. Tua iustitia erit, quamuis ex lege, quia hoc non facis quod lex prohibet, tamen tua : timore enim non facis, non amore. Quando non erit tua iustitia ? Si erit ex fide Christi. Credendo enim in eum impetrasti quod imperat.
12. Hoc adtendit scriptura psalmi praesentis. Nonne Deus dicit : Conuertimini ad me ? Plenae sunt scripturae. Conuertimini ad me, conuertimini ad me. Coepit enim mouere languor. Quid est enim : Conuertimini ad me ? Non enim – quod facile fit –, qui adtendebas occidentem, adtendas orientem. Vtinam hoc intus facias, quia hoc <non> est facile ! Conuertis corpus ex cardine in cardinem : cor conuerte ex amore in amorem. Conuertimini ad me : clamat Deus. Timuit terra, ne non conuersa damnaretur ; mouit se, ut conuerteretur : non est secutus languor, non delectauit panis aegrotos. Conuertimini ad me. Vidit languor non se posse quod iussum est, et clamauit de propheta : Conuerte nos, Deus ; intrauit fides in cor ; rogauit ut fieret quod iubebatur, dixit : Conuerte nos, Deus. Quia infirmata est, tu uero perfecisti eam, ut inueniar in illo non habens meam iustitiam quae ex lege est, sed iustitiam Christi quae ex fide est. Quid est ex fide? Quae impetrauit petendo, quantum poterat sub iubente. Omnis enim qui inuocauerit nomen Domini, saluus erit. Haec est iustitia fidei quam praedicamus ; hic est panis uiuus qui de caelo descendit, sanans ut manducetur, confirmans quia manducatur, saginans quia desideratur, quoniam de illo dictum est animae nostrae, quia satiat in bonis desiderium tuum. Etc.


