Sermo beati Augustini super verbis Apostoli ad Galatas ubi Paulus reprehendit Petrum, ubi primo docet qualis esse debeat episcopus

1. Scimus, fratres, et certa caritate confidimus congratulari vos nobis, quando iustitiam videtis in nobis. Consequens est enim ut, quando sancti Dei iustos sacerdotes vident, gaudeant de pastoribus suis et vicissim eos laetificent moribus suis. Hoc et modo Domino Deo nostro, una voce et uno corde, cantavimus: Sacerdotes tui induantur iustitiam, et sancti tui exsultatione exsultabunt; videntes eos indutos esse iustitiam, vero gaudio et omnino integra dilectione, nulla adulatione, gaudebunt. Ut ergo exsultatione exsultetis, sancti Dei, iustitiam oportet induamus vobisque ad omne opus bonum exemplum praebeamus. Sed qui gaudere vultis de nobis, orate pro nobis. Induenda est enim iustitia, sicut cantavimus. Et quis dat hanc vestem, nisi qui post errorem et perditionem minori filio protulit stolam primam 5? Eo ipso quippe quod iustitia velut indumentum commendatur, hoc significavit quia non eam habemus ex nobis ...

2. Quis hoc negat? Sed cum oporteat episcopum irreprehensibilem esse, numquid reprehensibilem decet esse christianum? " Episcopus " nomen graecum est, latine vero " superintentor " vel " visitator " dici potest. Nos episcopi sumus, sed vobiscum christiani sumus. Nos proprie vocamur a visitatione, communiter omnes ab unctione. Si unctio communis est, et lucta communis est. Quare autem nos visitamus, si nihil boni est quod in vobis videamus?

3. ... inveniatur. Si hoc vellemus, si hoc praecipiti lapsu et temeritate auderemus, certe ab hodierna lectione terreremur. Omnes enim audivimus cum apostoli Pauli ad Galatas epistula legeretur: Cum venisset Petrus Antiochiam, in facie illi restiti, quia reprehensibilis erat. Petrus reprehensibilis erat, et ego me audebo sine ulla omnino reprehensione profiteri? Ego, infirma ovis, hunc gurgitem non pertimescam, cum siccantem vellera arietem videam? Ipse se ex hoc gurgite fortiter erexit; ego si incidero, quis me invenit? Vitabo ergo tumorem huius undae, non me immittam, non me praecipitabo, etiam si omnino mihi essem conscius nihil in me inveniri ab hominibus posse, quo reprehendar. Aliud sunt oculi Dei, aliud sunt illius oculi, cui veraciter dictum est: Non iustificabitur in conspectu tuo omnis vivens. Et tamen Petrus, sicut modo cum legeretur audivimus, etiam ab hominibus reprehensus erat. Unde et ab hac temeritate omnino esse debet animus christianus alienus, ne audeat vitam huiusmodi profiteri, in qua nec homines inveniant quod possint reprehendere. Reprehendat et homo, si est quod reprehendat; prorsus reprehendat; si male accepero, bis reprehendat. Egit enim Petrus ut semel reprehenderetur, cum ab eo reprehensor aequo animo ferretur; exemplum non praebuit, sicut Christus, omnimodae perfectionis, sed totius praebuit exemplum humilitatis. Accepit aequo animo reprehendentem, in apostolatu non praecedentem, sed subsequentem. Det Paulus apostolus veniam: quod fecit, facile est; quod Petrus fecit, difficile est. In rebus humanis vivimus, cottidianis experimentis circumdamur: saepe vidi hominem reprehendentem, nescio utrum aliquando viderim reprehensorem aequo animo sustinentem. Paulus ergo sincerius, sed Petrus mirabilius. Nescio autem utrum etiam sincerius sit alienam culpam cognoscere, quam suam libenter agnoscere.

4. Sed movet quosdam quod reprehensus dicitur Petrus, movet et disputant; sed contemnendi non sunt, si non eos movet sua praesumptio, sed Petri dilectio. Nolunt credere vere reprehensum; simulatum hoc putant, ad oculos hominum adumbratum. " Intus, inquiunt, aliud agebatur, aliud populo ostendebatur ". O homo, tu times unius culpam: non vis ut ego timeam amborum fallaciam? Amore Petri non credis reprehensum. Tu reprehensum non credis amore Petri, ego reprehensum credo amore Pauli et Petri. Nolo de apostolis credere quod aliud intus agebant, aliud populo praetendebant. Episcopi sumus, vestigia illorum pro viribus nostris sequimur: nolo nobis liceat fallere vos. Si aliud intus agitur, aliud populo praetenditur, quae sanctitas non timetur? Nec vos fallere volumus nec falli a vobis. Si enim putaveritis quod fallamus vos et nos putaverimus quod fallatis nos, ubi caritas quae omnia credit? Caritas, inquit, omnia credit. Ut habeatur, credit, non ut decipiatur.

5. " Sed responde: Quid Paulus reprehendit in Petro? ". Quid nisi quod ipse dixit, ipse scripsit? Ipse epistulam ad memoriam condidit, ipse ad legendum in Ecclesiam posteris propagavit. Quid in libris divinis securius credo, si quod in illa epistula scriptum est non credo? Apostolica epistula est, canonica epistula est, Pauli epistula est, qui plus omnibus illis laboravit, non ipse autem, sed gratia Dei cum illo. Ergo gratiae Dei epistula est. Et si recolamus quis in illo loquebatur, Christi epistula est. An vultis, inquit, experimentum eius accipere, qui in me loquitur Christus? Audi et time. Experimentum ait, non figmentum. Si autem hoc parum putas, audi ipsum praedicatorem, etiam Dei obtestatorem. Illud quod insinuabat narrare sic coepit, quasi praevidens quosdam disputatores futuros: Quae autem scribo, inquit, vobis, ecce coram Deo quia non mentior. Ergone Deum sic attestans mentitur, cum [te] sine Dei testificatione: Os, inquit, quod mentitur, occidet non corpus, sed animam? Rogo te: noli sic amare Petrum, ut occidas Paulum; rogo te: non occidatur in anima Paulus pro Petro, simul occisi sunt in carne pro Christo. Et iterum interrogas et dicis mihi: " Quid reprehendit Paulus in Petro? ". Iterum tibi respondeo: Hoc reprehendit Paulus in Petro quod dixit et scripsit. Sub attestatione Dei narravit se reprehendisse Paulus in Petro: quid a me quaeris? Epistula omnibus legitur: recole mecum. Cum venisset, inquit, Petrus Antiochiam, in facie illi restiti, quia reprehensibilis erat. Prius enim quam venissent fratres a Iacobo, cum gentibus convescebatur. Cum autem venissent, subtrahebat se, timens eos qui ex circumcisione erant, et simulate consenserunt illi etiam ceteri Iudaei, ita ut et Barnabas adduceretur in eorum simulatione. Ecce audisti, quid reprehendit Paulus in Petro. Exponamus, et hoc faciam adiuvante Domino, ut intellegas. Faciam enim non propter te, sed propter eos qui audiunt et me et te.

6. Sacramenta Iudaeorum: circumcisio scilicet, vacatio sabbati, devitatio quorundam ciborum et cetera huiusmodi, divinitus data sunt, in lege scripta sunt, a Deo praecepta sunt in figura temporum futurorum. Non erant ista sicut abominanda sacrilegia gentilium, non erant ista sicut sacrificia daemoniorum, non erat hoc quasi cultus idolorum. Deus hoc per Moysen praeceperat populo suo, Deus unus, Deus verus, Deus ille qui dixit: Ego sum qui sum. Sed posteaquam venit plenitudo temporis, misit Deus Filium suum, factum ex muliere, factum sub lege, nam et circumcisus est. Ex muliere autem virgine, consuetudine quippe locutionis hebraicae: nisi et virgo mulier vocaretur, non prius Eva in muliere formaretur. Postquam ergo in plenitudine temporis misit Deus Filium suum, factum ex muliere per quem fecit mulierem, factum sub lege per quem dedit legem, ut eos qui erant sub lege redimeret, ut adoptionem filiorum reciperemus, coeperunt umbrae non esse necessariae luce veniente; non tamen quia non erant necessariae, ideo iam erant, velut gentilium sacrilegia, sacra damnanda. Non sic dicendum erat Iudaeo: " Noli circumcidere, quia in Christum credidisti ", sicut dicendum erat pagano facto christiano: " Noli sacrificare idolis, quia in Christum credidisti ". Etenim si duo constituas: sacrificium paganorum et sacramentum Iudaeorum, horum unum numquam fuit necessarium, semper perniciosum; alterum vero aliquando necessarium, postea non necessarium, sed his qui tunc receperunt Evangelium ex Iudaeis nondum perniciosum. Cum ergo et illa Iudaeorum sacramenta iam post adventum Christi necessaria non essent, sed per haec praenuntiatus esset per quem necessaria non essent, cum honore fuerant finienda, non cum horrore respuenda. Quae cum ita essent, Paulus apostolus, qui praecipue fuerat ad praedicandum evangelium missus gentibus, praecipua voti cura gerere debuit, ne sacramentis Iudaeorum impediretur salus gentium. Hoc ergo Christo in se loquente, hoc Deo in se spirante et revelante, decrevit illo in tempore, in novitate Evangelii, ab his sacramentis nullum tunc prohibere Iudaeorum, ad haec sacramenta nullum cogere gentium. Sic [in] illa tamquam paterna funera cito abolenda, iam quasi corpora sine prophetiae anima tamquam ad sepulcrum cum obsequio deducenda, et ea tamen, quia insueta erant et mortua, nequaquam gentilibus umeris iudicavit imponenda.

7. Quod ergo tunc in illis sacramentis peccatum fuit, unde Petrus reprehenderetur, intendite, et adiuvate vires nostras tantae moli quaestionis, quae tunc ipsos exagitavit apostolos, rumpendae atque solvendae fortasse minus idoneas, sed adiuvate nos: obsecro vos. Multa quidem iam audistis, sed tamquam novi audite quod plus vultis audire, et ego stans loquor vobis et infirmor. Certe cum vobis velut proposita sit de novo quaestio, ad hoc videtur pertinere nostra narratio. Nam modo iam qui paulo ante me interrogabat, antequam per narrationem exponerem quod volebam, quid Paulus in Petro reprehenderit, ex narratione mea cautior effectus, hoc dicit: " Si tempore illo et illis qui venerant <ex> Iudaeis non imponebatur abstinentia a talibus sacramentis et gentibus non imponebatur talium observatio sacramentorum, Petrus qui talia agebat ex Iudaeis veniebat, quomodo eum Paulus recte reprehendebat? ". Dico, fratres, quod ipsa verba indicant. Non hoc Paulus reprehendebat in Petro quia iudaica sacramenta observabat, sed quia ea gentibus imponebat. Iudaeus enim qui tunc credebat in Christum, si vellet illa observare, non prohibebatur; si nollet, non cogebatur. De gentibus autem quicumque crediderat, quando vellet circumcidi, cum audiret hoc non esse necessarium saluti? Forte vix ipsi Iudaei circumciderentur, nisi hoc parvuli paterentur. Quid autem erat gentes cogere ad observanda ista sacramenta, ubi diximus Petrum a Paulo esse reprehensum, forsitan si quis quaerat, quid erat ipsum cogere? Tenebantur inviti, ligabantur et circumcidebantur? Absit! Ergo quid erat cogere, quid putamus, nisi dicere illis: " Salvi esse non poteritis, nisi illa legitima praecepta, sicut Iudaei, observaveritis "? Hac enim proposita conditione, quia illi quaerebant salutem et dicebatur eis quod aliter ad salutem pervenire non possent, ad illa observanda sacramenta cogebantur inviti, non quia haec amabant, sed quia salutem desiderabant.

8. Moderatio ergo illa, ut neque Iudaei prohiberentur neque gentes cogerentur, servata est ab apostolis et decreta concilio. Cum enim haec quaestio multos exagitaret, multos perturbaret, conventum est ad Hierosolymam, congregatisque omnibus apostolis atque senioribus Ecclesiae, hoc est presbyteris et quibusque praedicatoribus Evangelii et praepositis Ecclesiarum, communi concilio, inspirante utique Domino, constitutum est ut neque Iudaei ab istis prohiberentur, neque ad ista gentes cogerentur. Hoc in Actibus apostolorum scriptum esse multi recolunt; legant qui non recolunt. Modus ergo iste erat temperatissimus, religiosissimus, cautissimus. Si illa iuberent continuo sic respui, quemadmodum idolorum sacrificia, non crederetur verus Deus esse qui illa praeceperat. Hoc ergo Paulus reprehendit in Petro, non quia haec ipse servaret, sed quod ad ea gentes compelleret. Quomodo compelleret? Consentiendo eis, quamvis simulate, qui dicebant aliter gentes salvas non esse, nisi iudaica sacramenta servarent. Etiam hoc scriptum est in Actibus apostolorum, in eodem libro narratur: Venerunt, inquit, Antiochiam quidam ab Iacobo, id est ab Hierosolymis, Iudaei scilicet, qui iam in Christum crediderant, et dicebant fratribus ex gentibus qui veniebant: " Non potestis aliter salvi fieri, nisi legitima praecepta servaveritis ". Hoc est cogere: dicere aliter eos salvos esse non posse.