

8. Sed debemus nos discernere et a numinibus illorum lapidum, lignorum, auri et argenti, quia sunt qui putant se defendi posse aliqua ratione, cum dicunt: " Scimus et nos inania esse simulacra, sed non ipsa colimus ". Et cum quaesieris: " Quid ergo colitis? ", respondent: " Numina simulacrorum. Adoramus quidem quod videmus, colimus autem quod non videmus ". Quae sunt ista numina? Audiamus Deum nostrum per prophetam dicentem: Quoniam omnes dii gentium daemonia, Dominus autem caelos fecit, ubi non sunt digna habitare daemonia. Alio modo irrisit propheta daemonia, alio modo irrisit simulacra. Simulacra quomodo? Simulacra gentium, argentum et aurum. Noluit dicere lapidem et lignum, sed quod pro magno habent, quod pretiosum putant, electa eorum sibi irridenda proponit: argentum quidem et aurum, sed tamen opera manuum hominum. Quid ibi autem fecit homo? Numquid ut aurum esset? numquid ut argentum esset? Hoc Deus fecit. Quid ergo homo? Quod oculos habent et non vident. Hoc ergo fecit homo in deo quem fecit, quod in se fieri nollet a quo factus est. Fecit caecum deum, et caecus fieri nollet a Deo. Quid ergo? Quia aurum et argentum nominavit, pretiosa metalla, et hoc elegit ad irridendum quod illi pro magno habent, propterea distat aliquid ad id quod irrisit? Distat quidem aliquid aurum a ligno - pretiosius est aurum quam lignum -, sed ad oculos habendum et non videre paria sunt. Dispar utilitas vel claritas, sed tamen par caecitas.

9. Aliter ergo irrisa sunt ista simulacra, sine anima, sine sensu, sine vita; aliter autem illa quae ibi pro magno colunt, hoc est daemonia, cum ait: Omnes dii gentium daemonia, Dominus autem caelos fecit. Et apostolus aliter idolum irrisit: Scimus, inquit, quia nihil est idolum ; aliter autem daemonia cavenda praecepit dicens: Quae immolant gentes, daemoniis immolant et non Deo. Nolo vos socios fieri daemoniorum . Non ait: " Nolo vos fieri socios idolorum ". Timeres enim forte esse quod numquam esse posses, esse socius idoli lignei, ne simul mitteremini in focum; time socius esse daemoniorum, ne simul mittamini in ignem aeternum. Attendite enim, fratres, quid dicam. Socius esse idoli, etsi velis, non potes; socius autem daemoniorum, si velis, eris, si nolis, non eris. Omnibus enim sociis diaboli et angelorum eius in fine dicetur: <Ite in ignem aeternum,> qui paratus est diabolo et angelis eius. Videor mihi, fratres, discernere utcumque in medio deos , sed non ego: Verbum Dei, sive tractetur sive cantetur sive legatur, ipsum habet vim potentiamque discernendi.

10. Dicet autem mihi aliquis de turba: " Absit ut ego quaeram daemonia, et non potius detester. Detestor omnino et fugio et exsecror ". Ista vero bona vox, bona professio. Sed quid si caput doles et sortilegum quaeris? quid si habes causam periculosam et desideras haruspicem? Ista vasa sunt daemonum. Quid quaeris vasa eorum quos detestaris? Si verum dicis, opere agnoscam. Professio tua videtur certa, antequam sit temptatio. Agnosce loquentem tibi: numquam enim satanas tibi per simulacrum loquetur, sed per malum hominem cuius cor possidet: Operatur enim, sicut ait apostolus, in filiis diffidentiae. Cum ergo audire coeperis: " Provide tibi, consule tibi; est quem interroges: omnia tibi vera dicturus est; est qui commendet causam tuam, qui commendet †arnum † tuum: <diem> eliget tibi inchoandi negotii ", tunc vide diabolum loquentem de forma hominis, quem iam seduxit ad societatem suam. Et si non vis esse socius daemoniorum, vita socium daemoniorum. Eris enim tu socius Christi, non ad aequalem maiestatem, sed ad unam hereditatem, sicut dicit apostolus: Heredes quidem Dei, coheredes autem Christi.

11. Sed unde quaerunt homines societatem daemoniorum? Amittendo tolerantiam: Vae enim his qui perdiderunt tolerantiam. Quis nescit in angusto te esse, urgeri pressura, infirmitate iactari, tabe confici, inimici insidiis agitari? Esto. Vera sunt, molesta sunt, tribulant, premunt, conterunt. Quid enim? A Christo ad delicias vocatus es? Puto iuste Deum tibi dicturum fuisse, si diceret: " Patere: homo enim es, mortalis factus voluntate tua, lege mea ". Etenim ipsa natura nostra prima peccavit, et ducimus inde quod nascimur. Feramus condicionem nostram. Dicit creator: " Recreabo vos; quos mortales creavi, recreabo immortales. Ferto condicionem tuam, ut recipias possessionem tuam. " Deus loquens homini, puto quia iuste ista loqueretur: " Ferto, tolera; tabes est, sanies est; secantem medicum sustine: totum putre penetret, totum quod male conceptum est erumpat ". Quanta patiuntur homines sub medicis hominibus! Ligantur, secantur, uruntur, quamdiu placet ei qui promittit incertam salutem, quamdiu placet ei qui te non fecit, quamdiu placet homini in hominem, et tolerat omnia. Parum est quia tolerat secantem, rogat ut faciat. Non ergo tu putas purgari te, quando tribulationem pateris? non ergo credis ei qui dixit: Quoniam in igne probatur aurum et argentum, homines vero acceptabiles in camino humiliationis? Ferto ergo quod medicus ingerit infirmo, quod aurifex auro purgando.

12. Mundus enim iste tamquam fornax artificis. In fornace aurificis, et palea et aurum et ignis; sic et hoc mundo, et infidelis et fidelis et temptatio. Infidelis palea, fidelis aurum, ignis temptatio. Haec tria in loco angusto; ita tamen angustus est locus hic, ut omnia tria proprietates suas habeant: ignis ut ardeat, palea ut consumatur, aurum ut purgetur. Noli ergo mirari, quod vides mundum plenum scandalis, iniquitatibus, corruptionibus, pressuris, blasphemare homines, reprehendere christiana tempora, quia haec graviter irruunt. Istae blasphemiae et ista reprehensio non a te expavescatur: palea ardet; equidem dicunt ista disertis et quasi flammantibus verbis. Ne mireris splendentem paleam cum ardet: paululum post cinis erit. Flagrat, crepat, fumum emittit. O aurum, tace et purgare. Ardet palea in blasphemiis suis, tu purgare a sordibus tuis.

13. " Etenim multa mala sunt et multa crebrescunt, ex quo tempora christiana esse coeperant. ". Hoc quidem non facile concedendum est imperitis. Legant priorum saeculorum mala in suis litteris; legant bella maiora maiorum; legant vastationes regionum; legant captivitates gentium, alternante successu modo hinc modo inde certatim ad se rapientibus regnum. Fuerunt et apud antiquos fames, lues: legant, si illis vacat; si autem legere non vacat, quare multum loqui vacat? Verumtamen fatemur quaedam accidere crebriora, <per> defectum rerum et deteriorem statum ea quae cum magna pompa ante constructa sunt nunc in ruinas deficere et labi. Miratur paganus cadere quae manu hominum facta sunt, et cadere vult ipse manu Dei factus. Considerate, fratres mei - liberius dicam ex hoc loco, ubi vobis Dominus dat fiduciam praedicandi veritatem suam: non enim cuiusquam accipienda persona est, non dico alicuius hominis, sed ipsius saeculi, maxime quia nunc psalmus ita arguebat: Usque quo iudicatis iniquitatem et faciem peccantium sumitis? discernens inter deos et deos; territi ergo terremus et iussi loquimur - cogitate, recolite quis rerum luxus theatra et amphitheatra construxerit. Meliora erant tempora, quia licentiores nugae, quia turpitudinis habenae laxiores, quia cuique facile licebat quod male libebat? Nempe caveae sunt illae turpitudinum... Attendite quid ibi geratur, et videte quando sint tempora meliora: quando illa construebantur, an quando cadunt?

14. Quaesumus eos ut, si nobis irascantur, auctores suos legant. Videant utrum philosophi ipsorum istas turpitudines approbaverint eis, non irriserint, non prohibuerint, non accusaverint. Eligant de suis quosque meliores, et in eis primo agnoscant vitia sua, antequam veniant ad gratiam Christi nostri. Quanta ab illis auctoribus suis dicta in luxuriosos, quanta dicta in prodigos, quanta dicta in eos qui res suas fundunt ut statuas mereantur, et, ut sint lapidei, volunt esse pannosi! Legant ergo ista apud suos: non opus est ut et suas litteras velint a nobis discere, quia nos ea, si ament, indecenter docemus et fortasse decentius obliviscimur. Verumtamen, quantum meminisse possumus, multa talia illi reprehenderunt, quae isti studiose agunt. Et quia non eis ad istas nugas facultas opes licentia prosperitas suppetunt, accusant Christum, ingrati magistro qui supervenit tamquam male ludentibus pueris, et severitate vigoris sui pilas quodammodo luteas et †cellas † vitreas, unde se etiam ludendo vexabant, excussit de manibus plorantium puerorum, sed, si voluerint, sanandorum. Eant vero ista sicut eunt, eant sicut praedictum est: sic impletur promissio Dei.

15. Fuge mala, apprehende bona: venit tempus torcularis. Tamquam in ramulis liberioribus diversis flabris agitabatur oliva, primis temporibus in nugarum libertate luxuriantibus: in oliva pendente oleum et amurca concreta sunt. Haec duo ut debito discrimine ab invicem separentur, pressura opus est. Pro torcularibus psalmus inscribitur, et textus eius nihil de lacu, nihil de prelo, nihil de fiscinis loquitur; quidquid loquitur ad genus humanum pertinet. Audis nomen torcularis: attende cuius rei torcularis. Et humanum genus de quadam concretione liberiore perducendum est ad quasdam tribulationes, ad quasdam pressuras; innitendum triturae, imponenda pondera. Inter trituras et pressuras vides luxurias abundantiores, vides avaritiam rapaciorem, vides libidines effrenatiores: amurca currit per plateas. Reprehendis ista et dicis: " Ecce temporibus christianis etiam rapinae maiores fiunt, et importunitates in homines graviores exseruntur ". Amurca est nigra, taetra, inutilis, per publicum currens. O si oculos habere posses, unde et oleum in gemellaria liquari videres! Attendis multitudinem adulterorum: cur non attendis sacrarum multitudinem virginum? Attendis homines fornicantes: cur non attendis et ab uxoribus ex consensu parili continentes? Attendis homines cum magna avaritia, sine ulla verecundia recipientes res alienas: cur non attendis cum magna misericordia, sine ulla insania suas donantes? Displicent tibi tot male divites: placeant tibi tot bene pauperes, quia et illos divites fecit dira iniquitas et istos pauperes pia voluntas. Quare oculum in amurcam solam, ut accuses pressuras et nolis in pressura esse? Oleum esto quod ab amurca intus separetur, non quod ab illa foras emittatur. Dic cum quodam oleo: Tribulationem et dolorem inveni, et nomen Domini invocavi; dic cum quodam oleo: Bonum est mihi quoniam humiliasti me, ut discam iustificationes tuas. Unde est quod vides alios in pressuris blasphemantes, alios in pressuris gratias agentes, illos nigros, illos lucidos? unde hoc, nisi quia impletur quod cantatur pro torcularibus? Noli ergo reprehendere eum qui venit premere, quia venit discernere; tempus potius agnosce discretionis, et non habebis linguam supplantationis.