 De expetenda magis sanitate animae quam corporis, et vitandis sortilegis.
Nostis, fratres carissimi, omnes homines sanitatem corporis quaerere: sed hoc debemus agnoscere, quia, quamvis bona sit sanitas corporis, multo melior est sanitas cordis.
 
Vnde omnes christiani debent specialiter semper orare, ut illis deus sanitatem animae dignetur pro sua pietate concedere.
 
Orandum est pro sanitate corporis, sed dupliciter et multipliciter pro salute animae supplicandum.
 
Nec nimium nocet, si caro infirmatur in mundo; tantum est ut anima incolomis ascendat in caelo.
 
Nam qui de sola corporis sanitate sollicitudinem gerit, animalibus et bestiis similis est.
 
Quam multi sunt, quod peius est, qui, si infirmari coeperint in corpore, dolent; si autem in anima non solum vulnerentur, sed etiam moriantur, nec sentiunt omnino, nec dolent! atque utinam, quando in ipso corpore infirmantur, ad ecclesiam currerent, et medicinam de christi misericordia postularent: sed, quod dolendum est, sunt aliqui, qui in qualibet infirmitate sortilegos quaerunt, aruspices et divinos interrogant, praecantatores adhibent, fylacteria sibi diabolica et caracteres adpendunt.
 
Et aliquotiens ligaturas ipsas a clericis ac religiosis accipiunt; sed illi non sunt religiosi vel clerici, sed adiutores diaboli.
 
Videte, fratres, quia contestor vos, ut ista mala, etiam si a clericis offerantur, non adquiescatis accipere: quia non est in illis remedium christi, sed venenum diaboli, unde nec corpus sanatur, et infelix anima infidelitatis gladio iugulatur.
 
Etiam si vobis dicatur, quod res sanctas et lectiones divinas filacteria ipsa contineant, nemo credat, nemo de illis sanitatem sibi venturam esse confidat: quia etiam si per ipsas ligaturas aliqui sanitatem receperint, diaboli hoc calliditas facit; qui ideo aliquotiens de carne infirmitatem tollit, quia iam animam iugulavit.

 Diabolus enim non tantum carnem, quantum animam optat occidere: et ideo ad probandum nos permittitur aliqua infirmitate percutere carnem nostram, ut, dum illi postea consentimus ad praecantatores vel ad filacteria, occidat animam nostram.
Et ideo interdum filacteria ipsa valere et prodesse aliquotiens videntur: quia, ubi diabolus per consensum percusserit animam, desinit persequi carnem.
 
Qui enim filacteria facit, et qui rogant ut fiant, et quicumque consentiunt, toti pagani efficiuntur; et, nisi dignam egerint paenitentiam, non possunt evadere poenam.
 
Vos vero, fratres, sanitatem de christo requirite, qui est vera lux; ad ecclesiam recurrite, oleo vos benedicto perungite, eucharistiam christi accipite.
 
Haec si facitis, non solum corporis, sed etiam animae sanitatem recipietis.
 
Consideremus, dilectissimi, perspicaci animo, et diligenti investigatione actus nostros perscrutemur, ne forte latenter nobis malignus irrepat spiritus, ne nos specie bonitatis decipiat, si aperte decipere non possit.
 
Mille enim nocendi artes habet, et his omnibus ad deceptionem humani generis abutitur.
 
Non enim ignoramus, ait apostolus, versutias eius.
 
Hos enim filacterarios in phariseis ipse arguit christus, dicens: dilatant enim filacteria sua, et magnificant fimbrias.
 
Melius est in corde verba dei retinere, quam scripta in collo suspendere.

 De istis enim, qui obligationes portant, dicitur: declinantes autem in obligationes adducet dominus cum operantibus iniquitatem.
De illis autem scriptum est: beati mundo corde, quoniam ipsi deum videbunt.
 
Aeterna enim beatitudo est, et beata aeternitas, christum deum cum sanctis suis in gloria perpetua visione videre, et incessabili voce laudare; ut impleatur illud in nobis: videbitur deus eorum in sion; et iterum: beati qui habitant in domo tua domine, in saecula saeculorum laudabunt te.
 
Ante omnia, fratres, stateras dolosas et mensuras duplices, per quas fraudem vicinis aut proximis vestris faciatis, non adquiescatis habere, quia scriptum est: in qua mensura mensi fueritis, remetietur vobis.
 
Et quotiens causas auditis, iustum iudicium iudicate, et munera super innocentem nolite accipere; ne, dum lucra corporalia adquiritis, praemia aeterna perdatis.
 
In ecclesia stantes nolite vos invicem otiosis fabulis occupare: sunt enim, quod peius est, aliqui viri, et praecipue mulieres, qui tantum in ecclesia verbosantur, ut verbum dei nec ipsi audiant, nec alios audire permittant.
 
Qui tales sunt, et pro se et pro aliis reddituri sunt rationem in die iudicii.
 
Filios, quos in baptismo suscipitis, scitote vos pro ipsis fideiussores apud deum extitisse: et ideo semper eos castigare et corripere debetis; ut, quod ad iustitiam et castitatem, sobrietatem vel ad misericordiam pertinet, observare contendant.
 
Nec solum eos verbis, sed etiam exemplis ad bona opera provocate: ut cum vos in id quod iustum et deo placitum est imitantur, pervenire vobis cum ad aeterna praemia mereantur.
 
Iterum atque iterum, fratres dilectissimi, rogo, et paterna pietate commoneo, et totis viribus supplico, ut qui in vobis boni sunt, semper in bonis operibus fidelem ac felicem perseverantiam teneant, quia scriptum est: qui perseveraverit usque in finem, hic salvus erit; qui vero mala opera se exercere cognoscunt, sine mora se corrigant et emendent; ut cum dies iudicii venerit, et perseverantes in bono, et correcti a malo, simul ad praemia aeterna perveniant: adiuvante ipso, qui cum patre et spiritu sancto vivit et regnat in saecula saeculorum. Amen.