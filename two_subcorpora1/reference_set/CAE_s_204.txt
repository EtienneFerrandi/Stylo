 De pascha domini.
Pascha christi, fratres dilectissimi, regnum est caeli, salus mundi, occasus inferi, gloria supernorum, vita credentium, resurrectio mortuorum, testimonium miserationis divinae, pretium redemptionis humanae, contritio mortis abolitae.
 
Quae festivitas dei sacrata mysterio et cognita sacramento virtutem dominicae resurrectionis per angelos indicat, per apostolos manifestat, per corda credentium bona multiplicat.
 
Haec igitur est dies, dilectissimi, quam fecit dominus, ut audistis, celebrior cunctis, laetior universis, in qua dominus surrexit, in qua sanctorum corpora suscitavit, in qua novam sibi plebem, ut ipsi videtis, regenerationis spiritu conquisivit, in qua singulorum mentes gaudio et exultatione perfudit, in qua terrae faciem temporis venustate ac germinum varietate depinxit.
 
Haec ergo dies resurrectionis dominicae praenuncia est resurrectionis aeternae.
 
Resurrectio enim christi defunctis vita, peccatoribus venia, sanctis est gloria: eadem siquidem operatione virtutis elevat de imis, suscitat de terrenis, conlocat in excelsis; consummat iustos, firmat dubios, damnat incredulos.
 
Ad hoc enim dominus hodie resurrexit, ut imaginem nobis futurae resurrectionis ostenderet: et ideo hodie vitali lavacro resurgens dei populus ad instar resurrectionis ecclesiam nostram splendore nivei candoris inluminat.
 
Gratias deo nostro agere debemus, quod dum sancti paschae sollemnitatem colimus, futurae resurrectionis speciem iam videamus.
 
Resurrecturum est enim humanum genus in saeculi consummatione post mortem, nunc resurgit in baptismo: suscitandus est tunc dei populus post soporem, nunc suscitatur post infidelitatem: liberandus est tunc a mortali conditione, nunc liberatur ab ignorantiae caecitate: renasciturus est ad aeternitatem, nunc renascitur ad salutem.
 
Omnes enim qui olim in christo baptizati adsumere non possunt candidam vestem, conversationem saltim candidam non relinquant.

 Solet sub nigro habitu anima satis pura latitare; nec multum interest, si non habet quis candidam vestem.
Talis latro fuit ille in evangelio, qui crucifixus cum salvatore clamasse dicitur: memento mei domine, cum veneris in regnum tuum.
 
Adtendite ergo, dilectissimi, et videte, quid fides obtinet, quid devotio sancta meretur.
 
Regnum salvatoris latro poscit in cruce: et dum poenae similitudinem patitur, ad praemia aeterna perducitur.
 
Imitamini ergo eius devotionem, imitamini amorem.
 
Regnum christi, quod poscit latro moriendo, vos desiderate bene vivendo.
 
Illius credulitati paradisus aperitur, et nostrae spei aeternorum monstratur firmitas praemiorum.
 
Laetemur ergo et exultemus in hac die, in qua resurgens dominus intulit pacem, intulit salutem: ut pacificatis per eum atque in eo cordibus nostris et paschalem festivitatem cum gaudio celebremus, et ad aeterna praemia feliciter veniamus.
 
Propicio christo, fratres dilectissimi, tantum de vestra caritate et de fidelissima devotione confido, ut omnia, quae saluti vestrae necessaria esse cognosco, libere et cum omni fiducia caritati vestrae suggerere vel insinuare praesumam.
 
Et ideo rogo et admoneo, ut quotiens paschalis sollemnitas venit, quicumque viri vel mulieres de sacro fonte filios spiritaliter exceperunt, cognoscant se pro ipsis fideiussores aput deum extitisse: et ideo semper illis solicitudinem verae caritatis inpendant.

 Admoneant et castigent atque corripiant, ut iustitiam teneant, castitatem custodiant, virginitatem usque ad nuptias servent, a maledicto vel a periurio linguam refrenent, cantica turpia vel luxuriosa ex ore non proferant; non superbiant, non invideant, iracundiam vel odium in corde non teneant, auguria non observent, fylacteria vel caracteres diabolicos nec sibi nec suis aliquando suspendant, praecantatores velud ministros diaboli fugiant; fidem catholicam teneant, ad ecclesiam frequentius currant, contempta verbositate lectiones divinas adtentis auribus audiant; peregrinos excipiant, et secundum quod ipsis in baptismo factum est hospitibus pedes abluant; pacem et ipsi teneant, et discordes ad concordiam revocare contendant; sacerdotibus vel parentibus suis honorem et amorem verae caritatis inpendant.
Haec ergo omnia et his similia si filios vel filias admonere contenditis, cum ipsis ad aeternam beatitudinem feliciter venietis.
 
Nemo se circumveniat, fratres carissimi, nullus homo sibi soli vivit, ut nullus sibi soli moritur: sed, sicut frequenter suggessi, quantoscumque aliquis exemplo sanctae vitae aedificaverit, cum tantis et pro tantis mercedem beatae retributionis accipiet; et quantiscumque exemplum malae conversationis praebuerit, etiamsi illi non eum sequantur, tamen pro omnibus malam rationem noverit se redditurum.
 
Et ideo, sicut iam supra suggessi, neofitis nostris auxiliante domino exemplum bonae conversationis, quantum possumus, debemus ostendere; ut non pro illorum destructione poenam recipere, sed potius pro aedificatione ad peccatorum mereamur indulgentiam pervenire: praestante domino nostro iesu christo, qui vivit et regnat in saecula saeculorum. Amen.
 
