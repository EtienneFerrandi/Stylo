 Ammonitio ut populus ad integrum missas perexpectet.
Si velitis agnoscere et diligenter adtendere, fratres carissimi, quantus dolor et quanta amaritudo sit in animo meo, quando vos video missas ad integrum perexpectare non velle, et in vobis et in me poteratis habere misericordiam.
 
Qui enim intellegit quid in ecclesia agatur, quando divina mysteria celebrantur, agnoscit quantum male faciunt illi, qui de ecclesia non expletis missis sine aliqua grandi necessitate discedunt.
 
Et ideo, si et me de tribulatione animi liberare, et vos de peccato vultis absolvere, nolite me contemnere supplicantem; timentes illud quod de sacerdotibus dominus dixit: qui vos audit me audit, et qui vos spernit me spernit.
 
Nam qui de ecclesia non perexpectatis missis cito discedere nec metuit nec erubescit, dupliciter se peccare non dubitet, dum divina mysteria deserit, et sacerdotem pro se sollicitum contristat et despicit.
 
Si ad exercenda aliqua terrena et laboriosa opera vos invitaret humilitas nostra, credimus quod nobis oboedientiam praestaret caritas vestra.
 
Cum vero non ad terrena, sed ad caelestia, nec ad temporalia, sed in aeternum animae profutura vos studia provocamus, nec aliqua lucra transitoria requirimus, sed ad caelestes vos thesauros invitamus, considerate in quo periculo remaneant, qui nobis oboedientiam adcommodare dissimulant.
 
Ego vero, fratres carissimi, non ideo tantum doleo, quando de ecclesia disceditis, quod mihi damnum aliquod corporaliter faciatis; sed, quia vos perfectos esse desidero, tam graviter in deo peccare cognosco.
 
Vnde iterum atque iterum rogo, ut, quia nos qualescumque etsi minus digni invitatores domini sumus, et quando ad ecclesiam convenitis, non ad terrenum vos convivium invitamus, in quo ministratur cybus hominum, sed ad caeleste ac spiritale, in quo panis ponitur angelorum, nolite fastidire, nolite despicere convivium domini vestri, ut vos ille non despiciat in beatitudine regni sui.
 
Timere enim debetis illam evangelicam sententiam, per quam illos qui ad nuptias invitati fuerant, et venire contempserant, indignos convivio suo ipse dominus dixit, et alios invitare praecepit.
 Et non otiose considerandum est, sed timendum, quod illi, qui propter inpedimenta mundi noluerunt venire, ore ipsius domini indigni sunt iudicati.
Et ideo, ne etiam et de nobis hoc dici possit, sicut iam supplicavi, unius aut duarum horarum spatio patientiam habeamus, donec in illa spiritali mensa animarum cybus adponitur, et sacramenta spiritalia consecrantur.
 
Et quia praemissa oratione dominica benedictio vobis non ab homine sed per hominem datur, grato et pio animo, humiliato corpore et corde conpuncto, rorem divinae benedictionis accipite, ut secundum promissionem domini fiat in vobis fons aquae salientis in vitam aeternam.
 
Vt enim se omnes non possint in ecclesia continere, diversae et variae occupationes faciunt: alios enim tenet corporis infirmitas, alios publica necessitas, alios ligat et quasi captivos trahit cupiditas.
 
Quanti enim nunc in plateis vel in atriis basilicarum aut litibus aut negotiis vacant! quanti in porticibus basilicarum vel in secretariis detractionibus aut ociosis sermonibus occupantur, inter quos non parvus solet etiam esse numerus clericorum! isti tales qualem de divinis scripturis profectum habere poterunt, qui nec ipsum sonum scripturae ad aures suas venire permittunt?
 
sed impletur in eis illud quod scriptum est: sicut aspides surdae obturantes aures suas, ut non exaudiant scripturarum vocem incantantium.
 
Et ideo vos, quibus deus et timorem et amorem suum conferre dignatus est, et cum grandi conpunctione ad ecclesiam convenitis, eos, qui venire huc usque aut noluerunt aut forte non potuerunt, frequentissime castigate, monentes eos, et salubre consilium dantes, ut illud timeant quod scriptum est: inpedimenta mundi huius fecerunt eos miseros.
 
Non enim dicimus ut non debeant esse solliciti de victu et vestitu suo; sed hoc rogamus, ut unius aut duarum horarum spatio, dum lectiones leguntur, vel divina mysteria celebrantur, de ecclesia non discedant; et vel tantum laborent pro anima sua, quantum pro carne sua laborare contendunt.
 
Et quamvis multum amplius animae quam carni debeant providere - quia melior est illa, quae ad imaginem dei facta est, quam illa, quae de limo terrae formata est - nos tamen ad praesens hoc suademus, ut eis vel aequaliter quod opus habent providere contendant: carni praeparent quod parvo tempore sufficiat in hoc mundo, et animae quod sine opus est in aeternum.
 
Et ideo rogo vos, fratres carissimi, ut quod in istis praedicationibus domino inspirante libenter accipitis, ubicumque fueritis, vicinis vel proximis vestris, qui vobis cum ad ecclesiam convenire aut non possunt, aut, quod peius est, forte nec volunt, et illis qui venientes cito discedunt, totum quod audistis cum grandi studio deferatis.
 Nam sicut ego reus ero, si vobis dicere neglexero, ita et vos, si id quod audistis non ita memoriter tenueritis, ut etiam aliis insinuare possitis, timere debetis, ne vobis necesse sit pro illis reddere rationem.
Et ideo domino vobis inspirante implere contendite illud, quod apostolus ait: si praeoccupatus fuerit homo in aliquo delicto, vos qui spiritales estis, huiusmodi instruite in spiritu lenitatis; et illud, quod non solum clericis, sed etiam laicis et feminis idem apostolus praedicat, dicens: corripite inquietos, consolamini pusillanimes, suscipite infirmos.
 
Si enim in quocumque peccato vos invicem cum caritate castigare volueritis, aut difficile aut numquam vobis surripere poterit inimicus: aut si surrepserit, cito malum quod factum fuerit emendatur atque corrigitur; et impletur in vobis quod scriptum est: frater fratrem adiuvans exaltabitur; et illud: qui converti fecerit peccatorem ab errore viae suae, salvat animam eius a morte, et operit multitudinem peccatorum: praestante domino nostro iesu christo, cui est honor et imperium cum patre et spiritu sancto in saecula saeculorum. Amen.