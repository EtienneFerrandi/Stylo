 Ammonitio sancti caesarii episcopi arelatensis de lectione apostolica, ubi ait: cuius opus manserit, mercedem accipiet; si cuius opus arserit, detrimentum patietur.
In lectione apostolica quae nobis paulo ante recitata est, fratres carissimi, audivimus apostolum dicentem, quia fundamentum aliud nemo potest ponere praeter id quod positum est, quod est christus iesus.
 
Si quis autem superaedificat supra fundamentum hoc aurum, argentum, lapides pretiosos, ligna, fenum, stipulam, uniuscuiusque opus manifestum erit: dies enim declarabit; quia in igne revelabitur, et uniuscuiusque opus quale sit ignis probabit.
 
Si cuius opus manserit, quod superaedificaverit, mercedem accipiet: si cuius opus arserit, detrimentum patietur; ipse autem salvus erit, sic tamen quasi per ignem.
 
Multi sunt qui lectionem istam male intellegentes falsa securitate decipiuntur, dum credunt, quod si supra fundamentum christi crimina capitalia aedificent, peccata ipsa per ignem transitorium possint purgari, et ipsi postea ad vitam perpetuam pervenire.
 
Intellectus iste, fratres carissimi, corrigendus est; quia ipsi se seducunt, qui taliter sibi blandiuntur.
 
Illo enim transitorio igne, de quo dixit apostolus ipse autem salvus erit, sic tamen quasi per ignem, non capitalia, sed minuta peccata purgantur.
 
Et quamvis, quod peius est, non solum maiora, sed etiam et minuta, si nimium plura sint, mergunt, de ipsis tamen maioribus sive minoribus peccatis, etsi non omnia, vel aliqua commemoranda sunt; ne se aliquis inaniter excusare conetur, et dicat nescire se quae sint minuta peccata, quae autem crimina capitalia.
 
Et quamvis apostolus capitalia plura commemoraverit, nos tamen, ne desperationem facere videamur, breviter dicimus quae illa sint.
 
Sacrilegium, homicidium, adulterium, falsum testimonium, furtum, rapina, superbia, invidia, avaritia, et, si longo tempore teneatur, iracundia, ebrietas, si assidua sit, et detractio in eorum numero computantur.
 Quicumque enim aliqua de istis peccatis in se dominari cognoverit, nisi digne et, si habuerit spatium, longo tempore paenitentiam egerit, et largas elimosynas erogaverit, et a peccatis ipsis abstinuerit, illo transitorio igne, de quo dixit apostolus, purgari non poterit, sed aeterna illum flamma sine ullo remedio cruciabit.
Quae autem sint minuta peccata, licet omnibus nota sint, tamen quia longum est ut omnia replicentur, opus est ut ex eis vel aliqua nominemus.
 
Quotiens aliquis aut in cibo aut in potu plus accipit quam necesse est, ad minuta peccata moverit pertinere: quotiens plus loquitur quam oportet, plus tacet quam expedit: quotiens pauperem inportune petentem exasperat: quotiens, cum sit corpore sanus, aliis ieiunantibus prandere voluerit, et somno deditus tardius ad ecclesiam surgit: quotiens excepto desiderio filiorum uxorem suam agnoverit: quotiens in carcere positos tardius requisierit, infirmos rarius visitaverit: si discordes ad concordiam revocare neglexerit: si plus aut proximum aut uxorem aut filium aut servum exasperaverit quam oportet, si amplius fuerit blanditus quam expedit: si cuicumque maiori personae aut ex voluntate aut ex necessitate adulari voluerit: si pauperibus esurientibus nimium deliciosa vel sumptuosa sibi convivia praeparaverit: si se aut in ecclesia aut extra ecclesiam fabulis otiosis, de quibus in die iudicii ratio reddenda est, occupaverit: si, dum incaute iuramus, et, cum hoc per aliquam necessitatem implere non potuerimus, utique periuramus, et cum omni facilitate vel temeritate maledicimus, cum scriptum sit neque maledicti regnum dei possidebunt: et cum temere aliquid suspicamur, quod tamen plerumque non ita ut credimus conprobatur, sine ulla dubitatione delinquimus.
 
Haec enim et his similia ad minuta peccata pertinere non dubium est, quae, sicut iam dixi, enumerari vix possunt, et a quibus non solum omnis populus christianus, sed etiam nullus sanctorum inmunis esse potuit aliquando aut poterit.
 
Quibus peccatis licet occidi animam non credamus, tamen ita eam velud quibusdam pustulis et quasi horrenda scabie replentes deformem faciunt, ut eam ad amplexus illius caelestis sponsi aut vix aut cum grande confusione venire permittant, de quo scriptum est: aptavit sibi ecclesiam non habentem maculam et rugam.
 
Et ideo continuis orationibus et frequentibus ieiuniis et largioribus elemosinis, et per indulgentiam eorum qui in nobis peccant, assidue redimantur; ne forte simul collecta cumulum faciant, et demergant.
 
Quicquid enim de istis peccatis a nobis redemptum non fuerit, illo purgandum est de quo apostolus dixit, quia in igne revelabitur, et cuius opus arserit, detrimentum patietur.
 
Aut enim, dum in hoc saeculo vivimus, ipsi nos per paenitentiam fatigamus, aut certe volente et permittente deo multis tribulationibus pro istis peccatis adfligimur; et si deo gratias agimus, liberamur.
 
Quod ita fit, si quotiens maritus aut uxor aut filius moritur, vel substantia nobis, quam plus quam oportet amamus, aufertur licet - plus christum quam ipsam substantiam diligamus, et, si necessitas fuerit, mallimus ipsam substantiam perdere, quam christum negare -: tamen quia, sicut iam dixi, plus eam quam debemus diligimus, amittere eam, aut dum vivimus, aut dum morimur, sine grandi dolore non possumus; et tamen si deo, qui illam auferri velut pius pater permittit, tamquam boni filii gratias agimus, et minus nos pati quam meremur cum vera humilitate proferimus, ita peccata ipsa in hoc saeculo purgantur, ut in futuro ignis ille purgatorius aut non inveniat, aut certe parum inveniat, quod exurat.
 
Si autem nec in tribulationibus deo gratias agimus, nec bonis operibus peccata ipsa redimimus, tamdiu in illo igne purgatorio moras habebimus, quamdiu supradicta minuta peccata tamquam ligna et foenum et stipula consumantur.
 Sed dicit aliquis: non ad me pertinet quamdiu moras habeam, tantum ut ad vitam aeternam perexeam.
Nemo hoc dicat, fratres carissimi, quia ille ipse purgatorius ignis durior erit, quam quicquid potest poenarum in hoc saeculo aut videri aut cogitari aut sentiri.
 
Et cum de die iudicii scriptum sit, quod erit dies unus tamquam mille anni, et mille anni tamquam dies unus, unde scit unusquisque utrum diebus, an mensibus, aut forte etiam et annis per illum ignem sit transiturus?
 
et qui modo nec unum digitum suum in ignem vult mittere, quare non timeat ne necesse sit tunc non parvo tempore cum anima et corpore cruciari?
 
et ideo totis viribus unusquisque laboret, ut et capitalia crimina possit evadere, et minuta peccata ita operibus bonis redimere, ut aut parum ex ipsis aut nihil videatur remanere, quod ignis ille possit absumere.
 
Illi enim qui capitalia peccata committunt, si ea, dum vivunt, emendare paenitentiae medicamento noluerint, ad illum ignem, de quo dicit apostolus ipse autem salvus erit, sic tamen quasi per ignem, sicut iam dictum est, venire non poterunt, sed magis illam duram et inrevocabilem sententiam audituri sunt: discedite a me, maledicti in ignem aeternum.
 
Et ideo qui et ab ista perpetua poena et ab illa purgatoria desiderant liberari, capitalia crimina non admittant; aut, si iam commiserunt, fructuosam paenitentiam agant, et illa parva vel cotidiana peccata bonis operibus redimere non desistant.
 
Quibus tamen operibus minuta peccata redimantur, plenius vobis insinuare desidero.
 
Quotiens infirmos visitamus, in carcerem requirimus, discordes ad concordiam revocamus, indicto in ecclesia ieiunio ieiunamus, hospitibus pedes abluimus, ad vigilias frequentius convenimus, elemosynam ante hostium praetereuntibus pauperibus damus, inimicis nostris quotiens petierint indulgemus: istis enim operibus et his similibus minuta peccata cotidie redimuntur.
 
Pro capitalibus vero criminibus non hoc solum sufficit, sed addendae sunt lacrimae et rugitus et gemitus, continuata et longo tempore protracta ieiunia, largiores elemosinae etiam plus quam nos ipsi valere possumus erogandae: ultro nos ipsos a communione ecclesiae removentes, in luctu et in tristitia multo tempore permanentes, et paenitentiam etiam publice agentes: quia iustum est, ut, qui cum multorum destructione se perdidit, cum multorum aedificatione se redimat.
 Ad extremum non est inpossibile vel grave quod suggero: vel sic lugeamus extinctam animam nostram, quomodo alienam carnem mortuam plangimus.
Si aut uxor aut filius aut maritus mortui fuerint, in terra se conlidunt homines, capillos trahendo et tundendo pectora, in luctu, in abstinentia vel in lacrimis non parvo tempore perseverant.
 
Rogo vos, fratres, exhibeamus nos animae nostrae quod illi exhibent alienae carni.
 
Et hoc videte, fratres, quam malum sit, ut quaeramus quod non possumus, et non quaeramus quod possumus.
 
Carnem, quam non possumus suscitare, plangimus; et animam mortuam non plangimus, quam possumus ad statum pristinum revocare.
 
Sed quod nobis peius est, corpus mortuum plangimus, quod amamus; animam vero mortuam, quam non amamus, nec dolemus nec plangimus.
 
Et ideo mutata vice incipiamus plus dominum amare quam servum, id est, plus factorem corporis quam corpus: plus dominam diligere quam ancillam, id est, plus animam ad imaginem dei factam, quam carnem de limo terrae formatam; ut, cum die ultimo caro nostra putrescere et vermibus devorari coeperit in sepulchro, anima nostra in abrahae gremio angelorum manibus elevetur, et in die iudicii recepto per resurrectionem corpore audire mereamur: euge serve bone, intra in gaudium domini tui.
 
Et ut haec, quae supra diximus, cordibus vestris tenacius valeant inhaerere, et ipsa apostolica lectio plenius possit intellegi, breviter caritati vestrae volo repetere.
 
Omnes sancti, qui deo fideliter serviunt, lectioni et orationi vacare et in bonis operibus perseverare contendunt, nec capitalia crimina, nec minuta peccata, id est, ligna fenum et stipulam supra fundamentum christi, sed bona opera, hoc est, aurum argentum lapides pretiosos superaedificantes, per ignem illum, de quo apostolus dixit quia in igne revelabitur, absque ulla violentia transibunt.
 
Illi vero qui, quamvis capitalia crimina non admittant, et ad perpetranda minuta peccata faciles, et ad redimenda sunt neglegentes, ad vitam aeternam, pro eo quod in christum crediderunt, et capitalia peccata non admiserunt, venturi sunt: sed prius aut in saeculo per dei iustitiam vel misericordiam, sicut iam dictum est, amarissimis sunt tribulationibus excoquendi, aut illi ipsi per multas elemosynas, et dum inimicis clementer indulgent, per dei misericordiam liberandi; aut certe illo igne, de quo dixit apostolus, longo tempore cruciandi, ut ad vitam aeternam sine macula et ruga perveniant.

 Illi vero, qui aut homicidium aut sacrilegium aut adulterium vel reliqua his similia commiserunt, sicut iam dictum est, si eis digna paenitentia non subvenerit, non per purgatorium ignem transire merebuntur ad vitam, sed aeterno incendio praecipitantur ad mortem.
Et ideo quotiens in lectione apostolica audieritis si quis supra fundamentum christi superaedificat aurum argentum lapides pretiosos, de sanctis hoc et perfectis christianis accipite, qui velut aurum purgatum merebuntur ad aeterna praemia pervenire.
 
Illi vero qui superaedificant ligna fenum et stipulam, de bonis christianis, sed tamen ad minuta peccata purganda neglegentibus, ut saepe dictum est, intellegite; quae peccata si nec divina iustitia multis tribulationibus purgaverit, nec unusquisque elemosinarum largitate redemerit, non sine grandi dolore in illis implebitur illud quod dixit apostolus: si cuius opus arserit, detrimentum patietur; ipse salvus erit, sic tamen quasi per ignem.
 
Nemo tamen, sicut iam supra dictum est, se ipsum circumveniat, ut hoc etiam et pro capitalibus criminibus, si incurata remanserint, posse fieri credat.
 
Et ideo, sicut iam saepe dixi, quantum possumus cum dei adiutorio laboremus, ut et maiora peccata possimus evadere, et minuta, sine quibus esse non possumus, iugiter amore inimicorum, elemosinarum largitate redemere: praestante domino nostro iesu christo, qui cum patre et spiritu sancto vivit et regnat in saecula saeculorum. Amen.
 
De eo quod scriptum est: deponentes mendacium.
 
Modo, fratres carissimi, cum divina lectio legeretur, audivimus apostolum dicentem: deponentes mendacium, loquimini veritatem unusquisque cum proximo suo.
 
Nemo ita cogitet cum christiano loquendam veritatem, et cum pagano mendacium.
 
Cum proximo tuo loquere veritatem.
 
Proximus est omnis homo: proximus tuus ille est, qui te cum natus est ex adam et eva.
 Omnes proximi sumus conditione terrenae nativitatis, sed aliter fratres illa spe caelestis hereditatis.
 
Proximum tuum debes putare omnem hominem, et antequam sit christianus.
 
Non enim nosti qualis futurus sit apud deum; quomodo illum praescierit deus ignoras.
 
Aliquando quem inrides adorantem idolum, convertetur, et adorabit deum, fortasse religiosius quam tu, qui eum paulo ante ridebas.
 
Sunt ergo proximi nostri latentes in his hominibus, qui non sunt in ecclesia; et sunt longe a nobis latentes in ecclesia.
 
Multi enim, qui videntur christiani, male agendo et in malo opere perseverando ab ecclesia excludendi sunt; et qui foris esse videntur, ita credituri et in bono opere permansuri sunt, ut in aeternum socientur ecclesiae.
 
Et ideo nec illi superbiant, nec isti desperent: quia quae futura sunt scire non possumus.
 
Omnem hominem proximum conputemus, non solum conditione mortalitatis humanae, qua in terra eadem sorte devenimus, sed etiam spe illius hereditatis: quia non scimus ei quid futurum sit, qui modo aut iudaeus est, aut haereticus, aut paganus.
 
Forte, sicut dictum est, per misericordiam domini ita convertetur ad deum, ut inter sanctos primum locum habere mereatur.

 Deponentes, inquid, mendacium, loquimini veritatem unusquisque cum proximo suo: quia sumus invicem membra.
Irascimini, et nolite peccare.
 
Si propterea irasceris servo tuo quia peccavit, ne tu ipse pecces irascere tibi.
 
Sol non occidat super iracundiam vestram.
 
Intellegitur quidem secundum tempus, fratres: quia et si ex ipsa humana conditione et infirmitate mortalitatis quam portamus surripit ira christiano, non debet diu teneri et fieri pridiana.
 
Eice illam de corde, antequam occidat lux ista visibilis, ne te deserat lux illa invisibilis.
 
Sed et aliter melius intellegitur, quia noster sol iustitiae et veritatis christus: non iste sol qui adoratur a paganis et manichaeis, et videtur etiam a peccatoribus, sed ille alius cuius veritate anima humana inlustratur, ad quem gaudent angeli; hominum autem infirmatae acies cordis, et si trepidant sub radiis eius, ad eum tamen contemplandum per mandata purgantur.
 
Cum coeperit ipse sol in homine habitare per fidem, non tamen videat in te iracundiam quae nascitur, ut occidat super iracundiam tuam sol, id est, deserat christus mentem tuam: quia non vult deus habitare cum iracundia tua.
 
Videtur enim quasi ipse a te occidere, cum tu ab ipso occideris: quia cum veteraverit ira, fit odium; cum factum fuerit odium, iam homicida es.
 
Omnis qui odit fratrem suum homicida est, sicut dicit iohannes apostolus.

 Item ipse dicit: omnis qui odit fratrem suum, in tenebris manet.
Non mirum, si ille in tenebris manet, a quo occidit sol.
 
Ad hoc forte pertinet quod audistis etiam in evangelio: periclitabatur navigium in stagno, et dormiebat iesus.
 
Navigamus enim in hac vita quasi per quoddam stagnum: et ventus est, et procellae non desunt.
 
Temptationibus cotidianis huius saeculi prope oppletur nostrum navigium.
 
Vnde fit, nisi quia dormit christus? si non in te dormiret, tempestates istas non patereris, sed tranquillitatem haberes interius convigilante te cum iesu.
 
Quid est autem quod in te dicitur dormire iesus, nisi quia fides tua, quae est de iesu, sopita est in corde tuo?
 
quid facias, ut libereris? excita iesum, et dic: magister, perimus.
 
Evigilabit ille, id est, rediet ad te fides tua; et adiuvante illo considerabis in anima tua, quia terrena bona, quae dantur malis, non cum illis perseverabunt: aut enim viventes eos deserunt, aut a morientibus deseruntur.
 
Tibi autem quod promittitur, manebit in aeternum: illis quod temporaliter conceditur, cito tolletur; florebit enim ut flos faeni.
 Omnis enim caro faenum: aruit faenum, flos decidit: verbum autem domini manet in aeternum.
Pone ergo dorsum ad id quod cadit, et faciem ad illud quod manet.
 
Evigilante christo, si tempestas illa non merserit nec oppleverit navem tuam, iam fides tua imperabit ventis et fluctibus, et ideo transiet periculum.
 
Ad hoc enim pertinet, fratres, totum quicquid apostolus de exuendo veteri homine dixit: irascimini, et nolite peccare: sol non occidat super iracundiam vestram: ne locum detis diabolo.
 
Vetus ergo dabat locum, novus non det.
 
Qui furabatur, iam non furetur.
 
Vetus ergo furabatur, novus non furetur.
 
Ipse homo est, unus homo est, adam erat: sed vetus erat, novus factus est.
 
Saepe diximus, saepe dicimus, et quamdiu vixerimus dicere debemus, quia ecclesia temporis huius et paleam habet et frumentum.
 
Nemo quaerat expellere totam paleam, nisi tempore ventilationis.
 Nemo ante tempus deserat aream: ne, dum forte non vult peccatores sustinere, praeter aream inventus prius ab avibus colligatur, quam ingrediatur in horreum.
Quomodo autem, fratres, dicamus adtendite.
 
Grana cum coeperint triturari inter paleam, iam non se tangunt, et quasi non se noverunt, quia intercedit medio palea.
 
Et quicumque longius adtendat aream, paleam solum putat: nisi diligentius intueatur, nisi manum porrigat, nisi spiritu oris, id est, flatu purgante discernat, difficile pervenit ad discretionem granorum.
 
Ergo aliquando et ipsa grana ita sunt quasi seiuncta ab invicem, ut non se tangant.
 
Haec similitudo ad illum pertinet, qui cum profecerit, putat quod ipse solus sit bonus.
 
Haec cogitatio, fratres, etiam heliam temptavit, tantum virum; sic etiam liber regum commemorat: prophetas tuos occiderunt, altaria tua suffoderunt, et ego remansi solus, et quaerunt animam meam.
 
Sed dixit illi responsum divinum: reliqui mihi septem milia virorum, qui non curvaverunt genua ante bahal.
 
Et non dixit, habes alios duos aut tres similes tibi.
 
Noli, inquid, te putare solum.
 Alii, inquid, septem milia sunt, et solum te putas?
tamen hoc quod dicere coeperam intendat me cum sanctitas vestra, et adsit misericordia dei in cordibus vestris.
 
Audite breviter.
 
Quisquis adhuc malus est, non putet neminem bonum esse: is qui est bonus, non putet se solum esse.
 
Tenete hoc, ecce repeto.
 
Videte quia dico: quisquis malus est, interrogans conscientiam suam, et male sibi renuncians, non arbitretur neminem bonum esse; quisquis bonus est, non arbitretur se solum bonum esse.
 
Et non timeat bonus inmixtionem malorum: quia veniet tempus ut inde segregentur, veniet tempus ut separentur mali a bonis.
 
Interim, sicut iam dictum est, qui boni sunt sustineant malos, qui mali sunt imitentur bonos; nec boni in superbiam erigantur, nec mali periculosa desperatione frangantur.
 
Modo enim et palea potest converti in triticum, et triticum commutari in paleam.
 
Et qui boni sunt, si neglegenter egerint, possunt deum offendere; et qui mali sunt, si cito emendaverint se, possunt dei misericordiam promereri.

 
Ista enim mutatio, dum sumus in corpore, potest fieri; cum vero de hac luce discesserimus, nec bonus poterit quisquam esse malus, nec malus ille qui est ad bonitatem ulterius poterit pervenire.
Haec ergo, fratres carissimi, salubriter cogitantes, pro salute animae nostrae quantum possumus laboremus.
 
Non simus surdi nec obdurato corde ad illud quod dominus nos misericorditer invitat ac provocat, dicens: nolite tardare converti ad dominum, ne differatis de die in diem, et iterum: quaerite dominum, dum inveniri potest.
 
Modo enim, si requiritur, invenitur: ille vero qui eum, dum inveniendi tempus est, non quaesierit, in aeternum invenire non poterit.
 
Sic ergo cum dei adiutorio agere studeamus, ut praecepta domini nostri et mandata magis nobis pariant de sequacitate remedium, quam de transgressione iudicium.
 
Quod ipse praestare dignetur, qui cum patre et spiritu sancto vivit et regnat in saecula saeculorum. Amen.
