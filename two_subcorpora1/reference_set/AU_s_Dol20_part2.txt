
4. Quod cum Philippus putaret patrem solum esse et diceret : Domine, ostende nobis patrem, et sufficit nobis, ostendit illi Dominus quia finis Deus est, sed Deus trinitas. Proinde cum dicis : «Finis est Christus», non inde separas Deum patrem, nec cum dicis : «Finis est Deus pater», separas inde Christum. Ille qui uoluit quasi separare, putans hoc solum esse Christum quod oculis nouerat, gaudens ait: Ostende nobis patrem, et sufficit nobis. Quid est: Sufficit nobis ? Ibi est finis desiderii : nihil ulterius requiremus ; ibi erit satietas nostra, ibi dicemus : «Sufficit, nihil plus uolo». Quare hoc ? Quia iam nouimus te, patrem nobis ostende. Cum enim te uidemus et illum non uidemus, non nobis sufficit. Gaudemus quia te uidemus, sed ostende illum, et sufficit nobis : nihil amplius requiremus. Et Dominus ad illum, quia et ipse finis, quia et ipse satians, ut tolleret ei quod putabat – putabat enim se <non> uidere filium Dei, cum uideret formam serui –, ait Philippo : Tanto tempore uobiscum sum, et non cognouistis me ? Quando finem quaeris et quod uides non uides – ideo utique finem quaeris, quia finem ante te stare non uides –, non credis, inquit, quia ego in patre et pater in me ?
5. Ad hoc et nos exhortamur lectione quae sequitur, quae hodie ex euangelio recitata est : Haec est uoluntas patris, ut qui uiderit filium et crediderit in eum, habeat uitam aeternam. Et ego suscitabo eum in nouissimo die. Finem quaerebas: plus quaeris quam uitam aeternam ? Haec est uoluntas patris, ut <qui> uiderit filium et crediderit in eum, habeat uitam aeternam. Et ego suscitabo eum in nouissimo die. Quid dicimus, fratres mei ? Ad hanc uisionem quos oculos quaerimus ? Videte enim aliam definitionem hodie demonstrandam, similem quidem praeteritae, unde iam locuti sumus : Hoc est opus Dei, ut credatis in eum quem ille misit. Et hic quid ait ? Haec est uoluntas patris, tamquam diceret : Hoc est opus Dei. Qui enim facit opus Dei, facit uoluntatem Dei. Haec est uoluntas patris, ut qui <uiderit> filium et crediderit in eum, habeat uitam aeternam. Duas res dixit. [Qui uiderit] Hoc est opus Dei, ut credatis in eum quem ille misit. Hic autem addidit : qui uiderit et crediderit. Viderunt iudaei, sed non crediderunt : habuerunt unum, defuit alterum ; quomodo sine altero ad uitam aeternam peruenire potuerunt ? Si ergo illi qui uiderunt ideo non peruenerunt quia non crediderunt, nos qui credidimus, sed non uidimus – si illa duo merentur uitam aeternam : uidere et credere, et quibus unum defuerit, ad mercedem uitae aeternae non perueniunt –, quid agamus ? Vnum defuit iudaeis, alterum nobis. Adfuit illis uidere, sed defuit credere. Nobis adest credere, sed deest uidere. Nam secundum hoc quod adest credere et deest uidere, in prophetia ab ipso Domino beatificati sumus, quoniam, cum Thomas unus de duodecim palpauit cicatrices contrectando…

