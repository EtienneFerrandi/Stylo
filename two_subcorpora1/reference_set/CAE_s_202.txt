 De cena domini.
Hodie, fratres carissimi, audituri sumus evangelistam dicentem, quia cum surrexisset a cena dominus, posuit vestimenta sua, et praecinxit se linteo, et coepit lavare pedes discipulorum.
 
Quid nos, dilectissimi, hoc loco dicturi sumus? vel quam excusationem praetendere poterimus, qui dedignamur inpendere peregrinis, quod ille dignatus est inpendere servis suis?
 
sed sunt forte aliqui viri potentes et nobiles, sunt aliquae delicatae matronae, quae dedignantur se inclinare usque ad vestigia sanctorum in hoc mundo peregrinantium, et hospitum pedes non solum ipsae non dignantur abluere, sed nec suorum quidem cuiquam ut pro se faciant imperare.
 
Erubescunt forsitan delicatis manibus viri vel mulieres christianae in hoc mundo sanctorum contrectare vestigia, quia hoc natalium praerogativa non patitur.
 
Mala nobilitas, quae per superbiam aput deum reddit ignobilem.
 
Erubescant ergo nobiles et potentes sanctis et peregrinis abluere pedes in hoc saeculo: sed si se non correxerint, plus habent erubescere et dolere, cum ab illorum consortio separati fuerint in futuro.
 
Tunc sine ullo paenitentiae remedio adfligentur, cum illos quos despexerant propter humilitatem viderint accipere regnum, se propter superbiam meruisse supplicium.
 
Timeamus ergo, fratres, illud quod beatus petrus apostolus timuit, quando audivit dominum dicentem: si non lavero te, non habebis partem me cum: ne forte et nos si sanctorum pedes dedignamur abluere, partem cum illis non mereamur habere.
 
Inclinemus nos potius ad sanctorum vel peregrinorum vestigia: quia cum hoc sancta humilitate conplemus, illorum quidem pedes manibus nostris tangimus, sed animarum nostrarum sordes et maculas per fidem et humilitatem abluimus, et non solum minuta, sed etiam capitalia peccata purgamus.

 Gaudete ergo, dilectissimi, et exultate in domino, qui nobis in hac die salutiferae consolationis mysteria consecravit.
Vnde autem commendavit dominus corpus et sanguinem suum?
 
unde, nisi de humilitate sua? nisi enim esset humilis, nec manducaretur, nec biberetur.
 
Respice altitudinem ipsius: in principio erat verbum, et verbum erat apud deum, et deus erat verbum.
 
Ecce qualis est cibus sempiternus.
 
Sed manducant angeli, manducant supernae virtutes, manducant caelestes spiritus, manducant et saginantur; et integrum manet, quod eos satiat et laetificat.
 
Quis autem homo possit ad illum cibum ascendere?
 
quia ergo ad illum panem homo non poterat ascendere, dignatus est ad hominem panis ipse descendere: et hoc cum ineffabili pietate factum est; quia oportebat ut mensa illa angelorum lactesceret, et ad parvulos perveniret.
 
Sic ergo fecit sapientia dei, sic nos per carnis adsumptionem pavit pane caelesti: quia verbum caro factum est, et habitavit in nobis.
 
Videte ergo humilitatem, quia panem angelorum manducavit homo: id est, verbum illud unde pascuntur angeli sempiternum, quod est aequale patri, manducavit homo.

 Et ideo, fratres carissimi, quia nos dominus noster patientia docuit, poena liberavit, morte redemit, speremus semper in domino, et nihil sine eius voluntate et adiutorio praesumamus.
Nostis enim quid temere beatus petrus promiserit christo: et si omnes, inquid, scandalizati fuerint in te, ego numquam scandalizabor.
 
Dominus, qui noverat fragilitatem humanam, et sciebat non esse in promissione sed in consummatione virtutem: amen, inquid, dico tibi, quod in hac nocte, antequam gallus cantet, ter me negabis.
 
Dicit ei beatus petrus: etiamsi me mori oportuerit te cum, non te negabo.
 
Videte, fratres, responsionem discipuli, et intellegite dilectionis esse quod dixit; sed quia per solum sui amoris studium, non addito etiam adiutorio domini, voluit esse promissum, stare non potuit per hominem, quod sub divinitate pendebat.
 
Fuit quidem in voluntate, sed non fuit in virtute, sicut ipse dominus dicit: spiritus promptus est, caro autem infirma; et iterum: sine me nihil potestis facere.
 
Vsque ad mortem promisit, et in timore negavit.
 
Habuerat confessionem mirabilem, si habuisset in consummatione virtutem.
 
Vnde, dilectissimi fratres, rogo et ammoneo vos, ut unusquisque recurrat ad testem idoneum, conscientiam suam; et si ibi aliqua vulnera invenerit peccatorum, confugiat ad remedium lacrimarum: paeniteat se fecisse quod fecit: incipiat vigilantissimo corde praeterita curare, praesentia vitare, futura prospicere, et deo auxiliante omnia mala repellere; quia quamdiu quis in hoc saeculo vivere possit ignorat, nec evadere licet nisi paenitentia praecurrente.
 
Illud ante omnia, dilectissimi fratres, quod specialiter pertinet ad fideles, pia fide et tota animi devotione cogitate, accessuros vos ad altare domini dei vestri.

 Inspicite universa latibula cordis vestri, ne forte sint ibi aliqua peccata, quae necdum sunt curata elemosinis atque ieiuniis; et timete illud apostoli: qui manducaverit corpus domini et biberit sanguinem eius indigne, reus erit corporis et sanguinis domini.
Probet autem se homo, et sic de corpore edat, et de calice bibat.
 
Nullus ex vobis contra ullum hominem odium reservet in corde suo, ut securi possitis dicere: dimitte nobis debita nostra, sicut et nos dimittimus debitoribus nostris.
 
Castitatem ante omnia custodite, gulam refrenate, ebrietatem fugite, pauperibus, secundum quod vires subpetunt, elemosinas date.
 
Et hoc ante omnia rogo, fratres carissimi, ut gaudium, quod nobis huc usque de vestra devotione fecistis, in die crastina, id est, in passione domini conpleatis.
 
Non enim qui coeperit, sed qui perseveraverit usque in finem, hic salvus erit.
 
Et ideo sic agere debetis, ne per unius diei neglegentiam perdatis, quod per totam quadragesimam acquisistis.
 
Sic est enim tota quadragesima ieiunare, orare vel psallere, et in passione domini, id est, in parasceven de ecclesia se subtrahere, quomodo si aliquis cum grandi labore studeat terram colere, et messem non mereatur accipere.
 
Et ideo rogo vos, ut nullus se de ecclesia subtrahat, nisi forte quem aut corporis infirmitas aut grandis et publica necessitas tenuerit occupatum.
 
Ipse enim in paschali sollemnitate legitimum gaudium poterit celebrare, qui in passione domini se noluerit de ecclesiae conventu subtrahere.

 Qui me in hac suggestione libenter audierit, confido quod illi deus et in hoc saeculo et in futuro gloriosa praemia repensabit.
Quod ipse praestare dignetur, qui cum patre et spiritu sancto vivit et regnat in saecula saeculorum. Amen.