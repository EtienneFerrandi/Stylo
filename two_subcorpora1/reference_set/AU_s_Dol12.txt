De  bono  nuptiarum

1. Dominicae lectiones et, in scripturis sanctis quae modo recitatae sunt, sermo diuinus et caelestis auctoritas hortatur humanum genus mortalitatis suae ad hoc meminisse, quia finis futurus est. Omni enim homini, hoc est singulis quibusque hominibus, finis est proximus, etiam si forte longinquus est finis ipsius generis humani. Hoc ergo, ut dicere coeperam, hortari uidetur sermo diuinus, ut mortalitatis nostrae ad hoc meminerimus, quia uenturus est finis. Meditetur autem uitam, ubi nullus est finis : merebitur adipisci uitam immortalem, qui se meminit esse mortalem.
2. Audistis pharisaeos interrogasse Dominum temptantes, utrum liceret uxorem dimittere ex quacumque causa. Respondet ille uerum, quia ueritas. Non enim temptantes fecerunt Dominum mentientem, ut discat uerum fidelis et infidelis ; et ut instruatur dei cultor, audit uerum temptator. Quod ideo dixi, ne putent homines aliquid Dominum Deum aliter dixisse quam se res habet, quoniam illi non fideliter interrogabant, sed per quaestionem temptabant. Nostra ergo nihil intersit quales interrogauerint, sed quid ille dixerit, non qualis homo petram percusserit, sed qualis aqua emanauerit. Ergo in responsione Domini habent coniugati quod discant, habent etiam qui nondum coniugati sunt, aut qui iam ex bono proposito coniugia contempserunt. Secundum haec dominica uerba loqui aliquid etiam tempus admonet, quia, sicut putatur, nouissimum est.
3. Magis modo ad nos pertinet, maiore cura et sollicitudine ampliore et pietate uberiore, quod ait Apostolus : De cetero, fratres, tempus breue est. Reliquum est ut hi qui habent uxores tamquam non habentes sint, et reliqua, et qui emunt tamquam non ementes, et qui gaudent tamquam non gaudentes, et qui utuntur hoc mundo tamquam non utentes sint. Praeterit enim figura huius mundi. Volo uos sine sollicitudine esse. Deinde adiungit : Qui sine uxore est, cogitat quae sunt dei, quomodo placeat Deo ; qui autem matrimonio uinctus est, cogitat quae sunt mundi, quomodo placeat uxori. Magna distantia : cogitare quae dei sunt, et cogitare quae mundi sunt. Non potest fieri ut coniungat comparatio quod sic diuidit cogitatio. Sed exarsit aliquis coniugatus continentiam polliceri : respiciat latus suum, uideat si sequitur, et si sequitur, ducat ; si non sequitur, non dimittat. Forte ipse potest et illa non potest, aut potest illa et ille non potest, intellegat se unam esse carnem. Audistis non aliquem hominum, sed ipsum hominum Dominum in respondendo iudaeis dantem praecepta christianis : Non legistis, inquit, quod ab initio Deus masculum et feminam fecit, et ait : Propter hoc relinquet homo patrem et matrem et adhaerebit uxori suae, et erunt duo in carne una ? Itaque non iam duo, sed una caro. Quod ergo, inquit, Deus coniunxit, homo non separet.
4. Inuerecundum uidetur de hoc aliquid diligentius disputare. Sed non usque adeo sanos nos putare debemus, ut non compatiamur aegrotis. Quid enim nos sumus ad Pauli apostoli sanctitatem ? Et tamen pia humilitate, salubri sermone, medicina diuina humana cubicula intrauit. Et tanta sanctitas ad coniugatorum lectos accessit, iacentes aspexit, non deposuit habitum sanctitatis, et tamen dedit consilium infirmitatis : Vxori, inquit, uir debitum reddat. Debitum est : reddat. Similiter et uxor uiro. Vxor non habet potestatem corporis sui, sed uir. Hoc non est mirum. Mulier enim subdita est uiro, et in uiro arbitrium, in femina obsequium. Verumtamen hac causa qua sexus uterque miscetur, cum in aliis femina uiri debeat esse famula, in hac, inquam, causa aequa conditio est. Parum ergo erat ut diceret Apostolus : Mulier non habet potestatem corporis sui, sed uir – honeste sexum nomine corporis nuncupauit, ut uitaret obscenitatem. Quid dixerit, dedit intellegi : Non habet potestatem corporis sui mulier, sed uir. Similiter uir non habet potestatem corporis sui, sed mulier. Qua in re sexus ab uxore discernitur. Alienum est : feminae debetur.
5. Non potest inde tale arbitrium habere uir, ut dicat : «Continere iam possum. Si potes, hoc age mecum ; si non potes, nullo modo me impedies: ego facio quod possum». Quid ergo ? Vis, o uir, ut pereat latus tuum? Si enim continere non potest caro infirmior, uoluntas languidior fornicabitur, fornicando damnabitur. Absit ut illius poena tua sit corona ! «Falleris : non erit, non erit sic. Non erit ut dicas mihi quoniam fornicando damnabitur, melius ipsa sola quam simul». Si hoc dicis, falleris. Non enim damnatur coniugium, non damnatur quod Deus coniunxit, tantum homo non separet. Tu homo es ; adripiendo continentiam sine consensu coniugis tuae, sicut homo, uis separare quod Deus dignatus est copulare. «Sed Deus, inquit, separat, quia propter Deum facio». Plane si hoc alicubi legeris Deum dixisse : «Si commixtus fueris uxori tuae, damnabo te», fac quod uis, ne simul damneris. Cum uero audias Apostolum Christi dicentem : Vxor non habet potestatem corporis sui, sed uir. Similiter et uir non habet potestatem corporis sui, sed mulier. Nolite fraudare inuicem.
6. Fraudare dixit : negando debitum, non faciendo adulterium. De reddendis enim debitis loquebatur, et ad reddenda inuicem debita coniugia constringebat. Non enim adulteria permisisset in consequentibus uerbis, ubi, cum dixisset : Nolite fraudare inuicem, addidit dicens, nisi ex consensu ad tempus. Ergo consensu facienda sunt adulteria ? Si putas id quod dictum est: Nolite fraudare inuicem, ad adulteria pertinere, quid sibi uult : nisi ex consensu ? Absit, ut ex consensu uir et uxor permittant sibi adulteria committi. Solent ista ferre matronae pudentes et patientes. Tolerare talem uirum pertinet ad castimoniam feminalem. Sed non ideo uir sit securus, caueat potius ne sit postea damnandus, qui modo dicitur tolerandus. Sed aperta res est, nec expositionem desiderat sermo apostolicus, quoniam nolite fraudare inuicem ad hoc ait, ne inuicem negent debita coniugalia, nisi ex consensu suo ad tempus, ut uacetis, inquit, orationi. Videtis ergo quia continentiam quandam, immo indutias continentiae, ad excitandas offerendasque orationes praecepit Apostolus, et illa sollicitudine qua ad infirmorum lectos tanta sanitas accedere non dedignata est : Et iterum ad idipsum estote.
7. Cum continueritis ad tempus, ut uacetis orationi, iterum ad idipsum estote. Hoc iubes, Apostole ? «Hoc», inquit. Et ubi pudor, ubi tantae uerecundia sanctitatis? «Sed ego, inquit, noui periculum infirmitatis». Denique causam consilii sui non tacuit. «Vis audire, inquit, quare dixerim : Iterum ad idipsum estote ? Ne uos temptet Satanas propter intemperantiam uestram». Deinde sequitur, ne uideatur hoc <non> permisisse, sed praecepisse – aliud est enim quod permittitur infirmitati, aliud quod praecipitur fidei – : «Hoc autem, inquit, dico secundum ueniam. Quod dico: Iterum ad idipsum estote, secundum ueniam dico, non secundum imperium. Non hoc iubeo castitati, sed permitto infirmitati. Non est laudabile, sed ueniale : secundum ueniam. Nam uellem omnes sic esse ut meipsum, sed unusquisque proprium donum habet a Deo, alius sic, alius autem sic». Vnde et Dominus : Qui potest capere, capiat.