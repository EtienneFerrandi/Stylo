In natali sanctorum martyrum Maxulitanorum

1. Fortitudinem sanctorum martyrum sic in eorum passione miremur, ut gratiam Dei praedicemus. Neque enim et ipsi in seipsis laudari uolunt, sed in illo cui dicitur: In Domino laudabitur anima mea. Hoc qui intellegunt, non superbiunt. Cum tremore petunt, cum gaudio accipiunt; perseuerant, non amittunt. Quia enim non superbiunt, mites sunt. Et ideo cum dixisset: In Domino laudabitur anima mea, addidit: Audiant mites, et laetentur. Quid est caro infirma, quid est nisi uermes et putredo? Aut ubicumque quid esset, nisi quod cantauimus uerum esset: Deo subicietur anima mea, quoniam ab ipso patientia mea ? Etenim ut omnia pro fide martyres tolerarent, uirtus eorum patientia nominatur. Duo sunt enim quae in peccata homines aut illiciunt aut impellunt: uoluptas et dolor. Voluptas illicit, dolor impellit. Contra uoluptates, necessaria est continentia; contra dolores, patientia. Hoc enim modo suggeritur humanae menti, ut peccet. Aliquando dicitur: «Fac, et hoc habebis»; aliquando autem: «Fac, ne hoc patiaris». Voluptatem praecedit promissio, dolorem comminatio. Vt ergo habeant homines uoluptates, uel non patiantur dolorem, peccant. Et ideo Deus contra ista duo, quorum unum est in blanda promissione, alterum in terribili comminatione, et promittere dignatus est et terrere; promittere regnum caelorum, terrere de suppliciis inferorum. Dulcis est uoluptas, sed dulcior Deus. Malus est temporalis dolor, sed peior est ignis aeternus. Habes quod ames pro mundi amoribus, immo pro immundis amoribus; habes quod timeas pro mundi terroribus.
2. Sed parum est moneri, nisi impetres adiuuari, quod pertinet ad comminationem. Contra omnes uoluptates clamat tibi lex: Non concupisces. Audisti: diuinum oraculum est, Deus dixit. Quod bene praeceperit ueraciterque monuerit, nullus fidelium dubitauit. Sed uide quid ait Apostolus: Venit lex, et peccatum reuixit. Antequam enim tibi diceretur: Non concupisces, putabas te licite peccare, nec peccatum putabatur, quando non prohibebatur. Quia prohibitum est peccatum, cognitum est. Cognitum ergo uitetur. Si legis auxilium quaerebas, audisti – quid amplius a lege desideras? –: Non concupisces. Haesit in animo tuo littera legis, habes cum quo lucteris, sed uinceris si adiutorium non habebis. Vnde adiutorium? De gratia. Caritas enim diffusa est in cordibus nostris, non per nos ipsos, sed per spiritum sanctum qui datus est nobis. Tolle istam gratiam, remoue hoc adiutorium: littera occidit. Habebat te mundus primitus peccatorem; accedente littera sine adiutorio, habebit etiam transgressorem. Ergo littera occidit, spiritus autem uiuificat, quia caritas Dei diffusa est in cordibus nostris, per spiritum sanctum qui datus est nobis. Ad hoc terret lex, ut compellat adiutorium postulare. Lex, ut ait ipse Apostolus, tamquam paedagogus est. Paedagogus non instruit, sed ad magistrum ducit. Instructus munitusque a magistro, iam non erit sub paedagogo. Non enim ulterius terrebit te littera, quem adiuuat gratia.
3. Hoc diximus propter illud quod scriptum est: Non concupisces. Videtur enim hoc praeceptum aduersus ea peccata propositum quae fiunt per illecebram uoluptatis, et quasi generale hoc posuit Apostolus tamquam ipsa esset sola uox legis: Non concupisces. Valetne aliquid hoc praeceptum et aduersus timores doloris? Forsitan ualet. Quid enim? Dolere non uult: sanitatem concupiscit. Qui mori timet, uitam concupiscit. Contra istam concupiscentiam prauam sanitatis corporalis, ubi non est opus, nec mortis corporalis, quae uelis nolis uentura est, extende praeceptum: Non concupisces, et dic cum propheta: Et diem hominum non concupiui: tu scis. Haec uox in martyribus fuit: non concupierunt diem hominum, ne non peruenirent ad diem Dei. Non concupierunt diem cum breui fine, ut peruenirent ad diem sine fine. Quid contempserunt, et quid acceperunt? Non enim cum illis lucris ullo modo comparanda sunt temporalia detrimenta. Laboratur una hora, et acquiritur aeternitas.
4. Considerate, fratres, diem martyris; bonum est, ut in ipsius patientiae exhortatione uersemur. Considerate labores militantium, arma portantium, quae pericula subeant, quam dura et ardua tolerant, in frigoribus, in aestubus, fame, siti, uulneribus, mortibus. Cottidie uersantur in periculis, non sibi proponentes ante oculos laborem militis, sed otium ueterani. «Ecce, inquiunt, finitur labor, post paucos annos succedet otium, bene nobis erit, sumptus non deerunt, immunitas aderit, ad nullas functiones ciuitatum deuocabimur, nemo nobis post militiae sarcinam imponet suam». Hoc praemio proposito, laboratur ad incertum. Qui enim militans dicit: «Labor finitur», unde scit ne ante laborem finitum ipse finiatur? Fortassis etiam labore finito, adepto iam otio, continuo moritur. Et cui propter otium propositum fuerat aliquanto diutius laborare, diu frui ipso otio ad quod labore peruenit non permittitur. In his incertis laboratur, tamen et pro otio incerto suscipitur labor certus. Expergiscimini, corda christiana; militate Deo apud quem non potest labor irritus, apud quem non potest esse infructuosum periculum. Miles enim saeculi in pugna morte perdet praemium, miles Christi morte inuenit praemium. Demum post laborem parui temporis, non quies percipitur longi temporis, sed nullius temporis. Ibi enim requiescimus, non ubi longum tempus erit, sed ubi tempus omnino non erit. Nostra enim aetas aeternitas erit, ubi nec crescitur nec senescitur nec accedet dies, quia non recedet dies. Si ergo tibi diceretur: «Labora uiginti annos ut requiescas quadraginta», quis nollet pro labore simplo duplam quietem? Vix tamen alicui ueterano contingit, etiam si senescat, ut tanto tempore otio perfruatur, quanto laborauit. De nobis autem, quid dictum est? Et imperator noster redditurus nobis aeternum praemium, [qui] non cottidianum stipendium, quomodo nos per Apostolum hortatur? Etenim quod est, inquit, temporale leue tribulationis nostrae, iuxta incredibilem modum aeternum gloriae pondus operatur nobis.
5. Qualia uerba, fratres! Quomodo extenuauit quod patimur, quomodo commendauit quod speramus! Quod est, inquit, temporale leue tribulationis nostrae, iuxta incredibilem modum… Incredibilem enim modum oculus non uidit nec auris audiuit nec in cor hominis ascendit, quae praeparauit Deus diligentibus se. Fidelibus ergo dicit: Iuxta incredibilem modum aeternum gloriae pondus operatur nobis <per> leuem et temporalem tribulationem. Fidelibus dicit: Iuxta incredibilem modum; iubetur quod incredibile est credere. Fidelis miles, crede incredibilem, quia Deo nihil est impossibile. Pondus autem dixit quo fias grauis, ne sis leuis. In populo, inquit, graui, laudabo te. Pondus dixit, ut confirmet te grauitas dilectionis, non ut auferat uentus temptationis. Aream considera et ama grauitatem, time leuitatem. Ibi palea, ibi triticum: utrumque excutitur uentilabro, sed non utrumque rapitur uento. Permanet aliud grauitate, uolat aliud leuitate.
6. Fiet ergo in nobis hoc, quando pro fide et iustitia omnia toleramus aduersa ; non enim pro quacumque requie. Beati, inquit – quod audiuimus –, qui persecutionem passi sunt propter iustitiam. Hoc additamento discreuit nos ab adulteris, a latronibus, homicidis, parricidis, sacrilegis, maleficis, haereticis. Et illi enim persecutionem patiuntur, sed non propter iustitiam. Si uis euitare temptationem, uide discretionem. Elige causam, ne horreas poenam. Elige causam, ne inaniter sufferas poenam. Et cum elegeris causam, et ipsam Deo commenda et dic illi: Iudica me, Deus, et discerne causam meam a gente non sancta. Ab illo discernitur causa tua, a quo est patientia tua. Veram quippe donat patientiam. Nam pro causa mala duritia est, non patientia. Quidquid obdurauerit in corpore, sensu perdito, difficilius sanatur. Omnes enim uirtutes laudabiles habent uitia uicina, quibus decipiuntur incauti; habent et contraria. Facile est ut aduertat homo, ne irruat in contrarium. Vt uicinum uitet, difficile est. Vicinitas enim uitiorum habet quandam speciem umbramque uirtutum. Quod dico, quibusdam exemplis propositis, commemoratis reliqua intellegenda dimitto.