
6. Audiunt ista homines impii, nescientes legem, extorres a gratia Dei, indigni misericordia Dei, quia dictum est in scriptura nostra : In quacumque die si iniquus conuersus fuerit, omnes iniquitates eius obliuiscar, et dicunt nobis : «Vos facitis homines peccare, qui eis tantam impunitatem subito conuersis promittitis». Audemus enim nos non promittere, quod Deus promisit? «Non bona, inquiunt, lex, qui facit abundare peccatores». Vellem scire, qui loquitur, utrum se non iudicet peccatorem. Et irascitur Deo exspectanti, quem exspectat Deus. Quid si hoc non promitteret Deus, qui patientia sua ad paenitentiam adducit ? Si hoc non promitteret, nonne desperatione plures fierent peccatores ? Adtendat paululum caritas uestra. Quis inuenitur non peccator ? Caro infirma, aetas imbecilla, sensus angustus, mens trepida, natura rerum ignara, in quanta peccata incautos et neglegentes praecipitat ? Quotus quisque apparere et exsistere potest, qui non conuincatur esse peccator ? Tolle istam misericordiam, tolle istam promissam ueniam, tolle in hoc turbulentissimo iniquitatum mari portum indulgentiae, non sit quo se recipiant fluctuantes : nonne desperatione addunt peccata peccatis, et dicent sibi : «Iam peccator sum, misericordia nulla est super peccatores, necessario damnatio debetur ? Quare non facio quod uolo, quare non expleo libidines meas, quare non uel modo quidquid me delectat efficiam, perditurus hanc uitam, nullam postea recepturus ?» Sic sunt desperati gladiatores, unde etiam prouerbium natum est : Retro a saucio. Saucius enim quaerit ubi moriatur, nec dubitat malum facere, quia nullam sperat indulgentiam. Dimittit habenas laxissimas cupiditatibus, fertur qua potest, quidquid libet licere sibi desiderat : perit ergo desperando. Sed et tu noli perire sperando. Duae uoces, ambae contrariae, ambae periculosae, per quas homines pereunt, sed tamen Deus neutram uocem contempsit : et hanc et illam curauit. Quae sunt illae duae uoces? «Quare non peccem, quare non faciam quidquid uolo ? Quando me conuertero, omnia mihi dimittuntur». Tales sperando pereunt. Alia uox ex alia parte contraria quidem, sed aeque periculosa. «Quare non faciam quidquid uolo, cui nulla misericordia debetur, cui nulla indulgentia dabitur ? Faciam quidquid uolo». Desperando pereunt.
7. Quid accusem prius : spem peruersam an infidelem desperationem ? Quid peris sperando, quid peris desperando ? Audiant pauca, qui uolunt perire sperando: Redite, praeuaricatores, ad cor. Audite Deum dicentem, propterea quia dicitis : «Cras, cras», ne tardes conuerti ad Dominum. Tibi dico, qui praeparas conuerti ad Dominum, sed differs ; tibi dico, cui timeo ne te spes perdat: audi non me, sed ipsum de quo speras et de quo nimium sperando peris : Ne tardes conuerti ad Dominum, neque differas de die in diem. Subito enim ueniet ira eius, et in tempore uindictae disperdet te. Vbi est quod dicebas : «Differo in crastinum et crastinum in alterum crastinum, quoniam Deus promisit mihi indulgentiam dicens : In qua die conuersus fuerit peccator; non enim dixit : Si hodie conuersus fuerit, sed : In quacumque die conuersus fuerit»? Respondet tibi Deus : «Indulgentiam tibi promisi, diem crastinum non promisi». An forte uis coniungere et copulare sibi duo promissa, quod promisit Deus, et quod promisit mathematicus? Deus enim promisit indulgentiam, mathematicus forte tibi promisit crastinum diem. Obserua, miser : fallitur mathematicus, et damnat te Deus. Quam multi subito rapti nec Deo satisfacere nec mathematicos accusare permissi sunt.
8. Audiat et ille qui perierat desperando quae dicebat : «Iam tanta mala commisi, ut indulgentiam nullam sperem. Restat implere libidines meas, satiare delectationes, ut uel hic habeam requiem, quam ibi habiturus non sum». Audi et tu uocem Dei, non tuam : «Desperate, ad spem redi». Audi Paulum dicentem : Ideo misericordiam consecutus sum – qui persecutus sum ecclesiam Dei – ut in me ostenderet Christus Iesus omnem longanimitatem, ad informationem eorundem qui credituri <sunt> illi in uitam aeternam. Ergo habes formam : noli desperare, audi cautionem quam paulo ante recitabat male speratus, et de illa corrigatur desperatus. Quid audiebas ? Vnde sibi blandiebatur, quia differebat de die in diem ? «Deus mihi dixit: in quacumque die iniquus et impius conuersus fuerit, omnes iniquitates eius obliuiscar». Lege et redi. Super ripam sedebas, aut laqueum ferebas desperando, tibi necem inferre cupiebas, forte, non habendo unde uiuas, mori uolebas : redi, habes unde uiuas : ecce panis Dei. Nolo mortem impii, quantum ut reuertatur et uiuat.
9. Ergo, fratres, non est quod queramur de Deo, non est ubi displiceat peruersis, quamuis non possit displicere nisi peruersis. Rectum peruersis non placet, coaptari recto distortus non potest. Nam non est quod dicatur. Dicebas: «Ecce dant impunitatem christiani : faciunt abundare peccatum». Reddidi rationem, quia plus perirent homines desperando, si nullus indulgentiae portus fluctuanti proponeretur. Vtrosque ergo non deseruit Deus, et male sperantes et male desperantes. Propter male desperantes dedit indulgentiae portum, propter male sperantes fecit diem mortis incertum. Non est quod dicatur, sed est quod agatur. Dicant ergo mihi : «Quid agimus ?», qui commoti sunt uerbo ueritatis ; dicant non uocibus, sed cordibus suis : «Quid ergo agimus?» Ego quid respondeam, nisi quod audiuimus : Paenitemini ? Quid plus dicam ? Paenitemini. Catechumenus es : paenitere et renouaberis ; malus baptizatus es, non male baptizatus : paenitere et sanaberis. Ego non inuenio ad hoc quid dicatis, uos scitis quid faciatis. Conuersi…

