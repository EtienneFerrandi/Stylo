 sancti Augustini habitus ad populum in die natalicio apostolorum sanctorum Petri et Pauli.
1. Sancti diei festiuitatem quae nos hodie congregat, ualde notam et auribus et mentibus et actibus uestris, eiusdem gratulationis uobis cum participes et uobis cum laeti commemoramus.
 
|| [1] Petri et Pauli apostolorum natalis illuxit, natalis non qui mundo implicauit, sed qui de mundo liberauit.
 
Per humanam quippe infirmitatem nascitur homo ad aerumnam, per christianam caritatem nascuntur martyres ad coronam.
 
Et hic dies ob eorum meritum festus est nobis propositus ad celebrandi sollemnitatem et ad imitandi sanctitatem, ut recordantes martyrum gloriam amemus in eis quod oderant qui occiderunt, et amantes uirtutem honoremus passionem.
 
In uirtute meritum comparatum est, in passione merces restituta est [in coronatione*].
 
Unus dies duorum martyrum et duorum apostolorum: quantum ecclesiae traditione percepimus, non uno die ambo passi sunt, et uno die ambo passi sunt.
 
Hodie prior passus est Petrus, hodie posterior passus est Paulus: aequauit meritum passionem, caritas occurrit ad diem.
 
Hoc egit in eis qui erat in eis, qui in eis patiebatur, <qui cum eis patiebatur*>, qui adiuuabat certantes, qui coronabat uincentes.
 
|| Sed quia propositum nobis diem sollemnitatis diximus, non inaniter neque ad carnalem celebrandam laetitiam, sed ad spiritalem imitandam coronam - omnes autem coronari uolunt, pauci certare -, secundum ordinem passionum, non secundum ordinem lectionum || audiamus ex euangelio meritum Petri, audiamus ex epistula apostolica meritum |32v| Pauli.

 2. Modo recitatum est euangelium, modo audiuimus: Dominus dixit ad Petrum: 'Simon Petre, amas me?'
|| Respondit: 'Amo', et dominus: 'Pasce oues meas'.
 
Et iterum dominus: 'Simon Petre, amas me?' || Et ille: 'Amo, domine', et rursus dominus: 'Pasce oues meas'.
 
Interrogat tertio non aliud quam hoc quod bis interrogauit.
 
Ad illum tertio interrogare pertinebat, Petrum tertio respondere iam taedebat.
 
Contristatus est enim Petrus, ait euangelium, quia eum dominus tertio interrogauit, et ait: 'Domine, tu scis omnia, nosti quia amo te'.
 
Et dominus: 'Pasce oues meas'.
 
Docere uult aliquid, qui interrogat quod nouit.
 
Quid ergo uoluit, tertio interrogans dominus quod sciebat, docere Petrum?
 
Quid putamus, fratres, nisi ut caritas tolleret infirmitatem, et ut nosset Petrus tertio confitendum esse per amorem, qui ter negauerat per timorem?

 Meritum Petri, quod pauit oues dei, || numquam esset uero martyrio coronatum, si oues suas pauisset.
Non sine causa dominus ter addidit oues meas, nisi futuri erant qui uellent de martyrio gloriari, cum pascerent oues suas.
 
Anima apostolica, anima catholica, simplex, humilis, subdita deo, non quaerens gloriam suam, sed illius, ut qui gloriatur in domino glorietur, pastori pascit et in pastore pastor est.
 
Haeretici pascunt oues suas, sed ouibus suis, non propter ueritatem, sed propter defensionem characterem dominicum imponunt.
 
Sunt enim multi - quod nouimus, nam exemplis plena sunt omnia -, qui timentes perdere res suas aliquorum potentium titulos figunt, ut per hoc factum alius possideat, alius terreat.
 
Quia ergo nomen suum glorificatum per mundum non uident, nomen Christi imposuerunt ouibus suis, atque utinam comparatis et non depraedatis! Unus emit, alii furati sunt.
 
Ille emit, qui a diabolo redemit, qui sanguinem suum pretium dedit: dignum sane pretium, quo emeretur orbis terrarum.
 
Forte amplius datum est quam ualebamus, sed emptor amator erat.
 
Possident ergo oues, non iam dicam suas, sed quas uolunt suas, serui perditi; furtis suis characterem dominicum imposuerunt.
 
Sed non quiescit uerus dominus; in aliis seruis suis edit uoces ueras ouibus, ut cognoscant pastoris uocem et redeant.
 
Ad gregem redeant, secure redeant: recipimus ouem, sed non corrumpimus characterem.
3. Fortassis fratrum nonnulli mirabantur quod, cum sit nobis magnum studium lucrandi et recipiendi ab erroris exitio fratres nostros, per sermones quos anteriores habuimus nihil de haereticis diximus; et perlatum est |33| ad nos illos quoque miseros miserandos que dixisse terrore circumcellionum nobis impositum esse silentium.
 
Est quidem reuera quod illi nos <a> praedicatione uerbi pacis terrere non cessant; sed, si nos terreant lupi, quid respondebimus ei qui dicit: Pasce oues meas'?
 
Dentes illi ad laniandum exserunt, nos linguam ad sanandum.
 
Dicimus plane et non tacemus, et eadem dicimus, eadem saepe dicimus: audiant quod audire nolunt, faciant quod facere debent.
 
Nolentibus quidem importuni sumus; sed, si ideo inter uolentes diligimur, ut inter nolentes periclitemur, erit nobis fiducia in nomine Christi perseuerans ad praedicandum uerbum dei, adiuuantibus orationibus uestris.
 
Credimus enim quod, cum auditis de periculis nostris quemadmodum inter furores latrocinantium deuersemur, oratis pro nobis: indicat hoc nobis mutua dilectio.
 
Non enim in corda uestra intrauimus, sed indicat nobis qui in uobis est, quia et in nobis est.
 
Illud sane admoneo ut, quando pro nobis oratis, hoc oretis, ut deus tueatur maxime salutem nostram, quae secundum ipsum est salus aeterna.
 
De ista temporali salute faciat quod nouerit expedire nobis et ecclesiae suae.

 Etenim audiuimus ab eodem magistro, pastore et principe et capite pastorum: Ne metuamus eos qui corpus occidunt, animam autem non possunt occidere; audiuimus etiam de uoce psalmi orationem saluberrimam: Ne tradas me, domine, a desiderio meo peccatori.
Male enim traditur quisque peccatori a desiderio suo; [non] traditi sunt peccatoribus martyres, traditi sunt peccatoribus apostoli quorum hodie natalicia celebramus, sed prior traditus est peccatoribus dominus martyrum et apostolorum: omnes isti traditi peccatoribus, sed non a desiderio suo.
 
Qui sunt ergo qui peccatoribus traduntur a desiderio suo, nisi qui desiderii cuiuspiam saecularis causa consentiunt persequentibus?
 
Veluti, ut ab hoc exemplo in quo deuersamur non recedam, si, cum illi minantur et saeuiunt fustibus, gladiis, incendiis, nos desiderio huius uitae sileamus, erimus traditi peccatoribus a desiderio nostro, et uiuimus mortui habentes salutem carnis, amittentes animam caritatis.
 
Ut autem bene uiuamus, amemus et uos, ne seducamini, et illos, ut lucremur.
 
Minantur: arguamus; saeuiunt: oremus; repellunt: doceamus.
 
4. Audiuimus enim et meritum Pauli, ut iam etiam de ipsius meritis ex ordine quem promiseram loquar; || discipulo suo dicebat, adnuntiaturus ei suam passionem futuram et* ei timorem ablaturus exemplo suo: Testificor coram deo et Christo Iesu, qui iudicaturus est uiuos et mortuos, et [per*] manifestationem et regnum eius.
 
Constrinxit illum testificatione et subiecit: Praedica uerbum, insta opportune importune.
 
[2] Hoc audientes et nos pro modulo nostro opportuni |33v| sumus uobis, importuni illis.
 
|| Verbum tamen dei, praedicationem pacis proferre ac frequentare in Christi nomine non quiescimus, opportune importune.

 || Opportunus est esurienti, qui panem porrigit; importunus est aegroto, qui ad escam cogit: illi cibus porrigitur, illi impingitur; uni est grata, alteri amara refectio, sed utrumque non deserit dilectio.
Accipiamus ergo in exemplis merita apostolorum; passiones autem non solum non timeamus, sed etiam, si necesse fuerit, subeamus.
 
Audite quid dicat idem apostolus: Ego enim iam immolor, || uel libor - aliqui codices libor habent, aliqui immolor: libari et || immolari ad sacrificium pertinet -: passionem suam sacrificium esse nouerat deo.
 
Non illi qui occidebant, sed ille offerebat patri tale sacrificium sacerdos qui dixerat: Ne timueritis eos qui corpus occidunt.
 
Tempus, inquit, meae resolutionis instat.
 
Quid ergo, o Paule, in illa resolutione speras? o laboriose pro qua quiete? Tempus, inquit, meae resolutionis instat.
 
Quid egisti? Quid speras? Bonum certamen certaui, cursum consummaui, fidem seruaui.
 
Unde seruauit fidem, nisi quia non est territus a persequentibus praedicare uerbum dei opportune importune?
 
Quam ergo sceleratum nobis est, ut, cum timemus, fidem non seruemus, ei praesertim qui nos docet et amare meliora et timere maiora!
 
5. Quidquid potest habere dulce ista uita, paradisus non est, caelum non est, regnum dei non est, societas angelorum non est, consortium illorum ciuium supernae Hierusalem non est.

 Sursum cor feratur, terra carne calcetur.
Docuit nos dominus contemnere transitoria, diligere aeterna; docuit nos, curauit nos, et curat, quia dignatur: non enim sanos inuenit, sed ad aegros medicus uenit.
 
Calix passionis amarus est, sed omnes morbos penitus curat; calix passionis amarus est, sed eum prior medicus bibit, ne bibere dubitaret aegrotus.
 
|| Bibatur, si ille uoluerit: melior enim eius uoluntas erga nos est quam nostra; prudentior ille quam nos, sciens magis quid nobis expediat quam ipsi nos, et quid in nobis agatur magis sciens quam nos.
 
Sicut aegrotus et medicus, ille patitur et nescit quid habeat, ille inspicit alienam passionem et de ueritate pronuntiat.
 
Interrogat homo alterum quid in se agatur et interiorum suorum ab exteriore desiderat testimonium.
 
Et si hoc potest ars hominis |34| medici, quanto potius potestas domini! Nam ex hoc ipso hodierno die admoneor huius rei proponere exemplum.
 
Ante passionem domini et imminente passione domini, ipse Petrus, cuius diem hodie celebramus, aeger erat et quid in se ageretur nesciebat: infirmitatis suae interiora omnino non nouerat.
 
Cum domino se moriturum praesumpserat: plus audebat quam poterat.
 
Praesumpsit aeger futuram passionem, pronuntiat medicus futuram negationem.
 
  Quid ergo mirum, si in illa infirmitate sententia medici uerior inuenta est quam aegroti?
Ventum est tamquam ad febris maioris accessionem, et non potuit ille sequi passionem.
 
|| Ergo bibatur calix iste, si ille eum dederit, qui nouit quid det, cui det.
 
Si autem non uult ut bibatur, alio modo sanet, dum tamen sanet.
 
Nos tamen medici manibus securi subdamur, omnino certi nihil eum adhibiturum quod nobis non expedit.