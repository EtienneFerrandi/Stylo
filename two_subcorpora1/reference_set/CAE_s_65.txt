 Alia ammonitio de eadem re.
Rogo vos, fratres carissimi, ut si forte aliquis ex vobis, ut se habet humana fragilitas, calliditate diaboli superatus, et capitalibus criminibus involutus, secundum quod apostolus ait, templum dei in se violando destruxerit, de dei misericordia non disperet, sed cito de malo iniquitatis suae consurgat, ne consuetudine peccandi in ipsis se ruinis suis sepeliat.
 
Non enim qui peccaverit, sed qui in peccatis perseveraverit, odibilis et abominabilis deo erit.
 
Nam ut de indulgentia divina nemo diffidat, dominus nos per prophetam velut piissimus pater consolatur, dicens: nolo mortem peccatoris, sed ut convertatur et vivat; et illud: impietas impii non nocebit ei in quacumque die conversus fuerit ab impietate sua.
 
Sed licet omnium sit ista tam magna misericordia, tamen tunc nobis prodest, si non tardamus converti ad dominum, nec crimina criminibus superaddimus.
 
Denique etiam in ipsis vulneribus vel fracturis corporum infirmitates cognoscere possumus et animarum.
 
Si enim alicui pes frangatur aut manus, etsi cum labore solet ad pristinum officium revocari.
 
Si vero secundo et tertio et adhuc frequentius in eodem loco membra ipsa frangantur, potest intellegere caritas vestra cum quantis doloribus vulnera ipsa curanda sunt: et tamen post longas et multas curas vix erit, ut ad pristinum statum membra ipsa valeant revocari.
 
Similis ratio in animarum fracturis seu vulneribus esse credenda est.
 
Si semel aliquis vel secundo peccaverit, et sine aliqua dissimulatione ad paenitentiae medicamenta confugerit, pristinam incolumitatem sine aliqua mora recipiet.


Si vero peccata peccatis coeperit addere, et animarum vulnera tegendo vel defendendo putrescere, quam confitendo et paenitentiam agendo curare maluerit, timendum est, ne in illo impleatur illud quod apostolus dixit: an ignoras quia benignitas dei ad paenitentiam te adducit?
tu autem secundum duritiam cordis tui et cor inpaenitens thesaurizas tibi iram in die irae et retributionis iusti iudicii dei.
 
Sed forte cogitat aliquis, tam gravia se admisisse peccata, ut iam dei misericordiam promereri non possit.
 
Absit hoc a sensibus omnium peccatorum.
 
O homo, quicumque ille es, peccatorum tuorum multitudinem adtendis, et omnipotentiam caelestis medici non adtendis.
 
Cum enim deus velit misereri, quia bonus est, et possit, quia omnipotens est: ipse contra se divinae misericordiae ianuam claudit, qui deum sibi misereri aut non velle aut non posse credit, et eum aut bonum aut omnipotentem esse diffidit.
 
Nemo ergo nec post centum peccata, nec post mille crimina de misericordia divina desperet.
 
Sic tamen non desperet, ut sine ulla mora deum sibi repropitiare festinet: ne forte, si consuetudinem peccandi fecerit, etiam si velit, iam se de diaboli laqueis liberare non possit.
 
David enim, qui et rex et propheta divino munere fieri meruit, post tantam gratiam ita praeventus est, ut non solum adulterium committeret, sed etiam homicidium perpetraret: nec tamen se ad hoc reservavit, ut in senectute sua ad paenitentiae medicamenta confugeret; sed statim cilicio prostratus et conspersus cinere, cum ingenti rugitu et gemitu paenitentiam agens, implevit illud quod ipse in psalmis dixerat: lavabo per singulas noctes lectum meum, lacrimis stratum meum rigabo; et iterum: cinerem sicut panem manducabam, et potum meum cum fletu miscebam.
 
Et quia paenitentiam agere mortifera securitate non distulit, cito in se dei misericordiam provocavit; ut non solum regnum non amitteret, sed etiam gratiam spiritus sancti recipere mereretur.


Sed forte est aliquis qui dicat: ego in militia positus sum, uxorem habeo, et ideo paenitentiam agere quomodo possum?
quasi nos, quando paenitentiam suademus, hoc dicamus, ut unusquisque magis sibi capillos studeat auferre, et non peccata dimittere; et vestimenta potius evellat, quam mores.
 
Qui hac dissimulatione decipere se magis quam excusare conatur, adtendat, quia regem david nec honor regni nec dignitas vestimenti ad paenitentiam agendam potuit inpedire.
 
Achab quoque rex sacrilegus, de quo scriptura dicit, quod non fuerit alius talis, qui venundatus sit ut faceret malum contra dominum, postea quam depravatus ab uxore zezabel et abominabilis deo factus est, interfecto et lapidato naboth iezrahelita, cum vineam eius vellet invadere, castigatus a sancto helia, scissis vestibus cilicio indutus est, et inclinato capite paenitentiam egit.
 
Pro qua re statim sermo dei ad heliam factus est dicens: vidisti humiliatum achab?
 
quia, inquit, humiliatus est mei causa, non inducam in diebus eius malum.
 
Considerate, fratres, quia et ipse quamlibet esset sacrilegus, non reservavit ut post longa tempora paenitentiam ageret, sed statim sacrificium contriti et humiliati cordis deo offerre non distulit.
 
Qui utique si postea in illa humilitate qua coeperat perdurasset, numquam ab illo dei misericordia discessisset.
 
Manasses quoque rex, ut in scripturis legimus, tam sacrilegus et impius fuit, ut de illo scriptum sit, quod totam hierusalem omni iniquitate repleverit: et tamen post haec in captivitatem ductus, et in carcerem missus, cum grandi humilitate paenitentiam agens, ita gratiam dei obtinuit, ut mereretur inter amicos dei postmodum numerari.
 
Meretrix quoque illa, quae pedes domini lacrimis lavit, et capillis extersit, adubi caelestem medicum venisse cognovit, ultro se ingessit in domum ubi rogata non fuerat; et quae prius frontuosa fuerat ad perditionem, postea frontuosior facta est ad salutem; et ideo audire meruit, quod ei omnia fuerint peccata dimissa.

 Nec ipsa se ad hoc servavit, ut in fine vitae suae paenitentiam ageret: sed dum adhuc peccare poterat, sic voluit peccata deserere, ut illam de adulteriis suis non inpossibilitas subtraheret, sed voluntas.
Multos adhuc in scripturis divinis poteramus invenire, qui post infinita crimina paenitentiam agentes dei in se misericordiam provocaverint, et non solum ad priorem, sed etiam ad meliorem statum redierint: sed quia longum est me omnes recitare, isti quattuor quos nominavimus satis abunde que sufficiunt, ut agnoscamus quod deus noster, qui et david post tam grave peccatum indulsit, et achab sacrilego regi pepercit, et manassen post innumerabilia peccata paenitentiam agentem inter amicos suos reputavit, et meretrici, quae lacrimis pedes laverat et capillis exterserat, totum indulsit; qui istis tantis ac talibus peccatoribus veniam dedit, paratus est etiam et nobis, si in veritate convertimur, non solum peccata dimittere, sed etiam aeternam beatitudinem dare.
 
Haec ergo cogitantes, fratres carissimi, quantum possumus cum dei adiutorio laboremus, ne nobis aliqua crimina vel capitalia peccata subripiant.
 
Si vero in hoc malum fuerit aliquis diabolica calliditate prostratus, prius quam crimina ipsa per consuetudinem convalescant, remedium sibi in diem necessitatis adquirat, et cum ingenti rugitu et gemitu deum sibi reconciliare contendat.
 
Nec erubescat paenitentiam agere, qui non erubuit paenitenda committere; sed cito in se bonis operibus contendat dei imaginem reparare, ut inter filios mereatur agnosci a patre: ne ab illa aeterna beatitudine exclusus, et a convivio nuptiali proiectus, ligatis manibus et pedibus proiciatur in tenebras exteriores, ubi est fletus et stridor dentium: sed magis medicamentis paenitentiae humilitatis vel conpunctionis ad sanitatem pristinam revocatus, et bonorum operum margaritis ornatus, audire mereatur: euge serve bone et fidelis, intra in gaudium domini tui. Amen.