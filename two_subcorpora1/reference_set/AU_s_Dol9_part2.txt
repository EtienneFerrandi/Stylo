

5. Sed quid est quod sequitur in eadem lectione? Advertamus, videamus; si possumus, discutiamus. Quod si avidior es, inquit, noli concupiscere epulas eius: haec enim habent vitam mendacem. Video: clausum est. Et ubi pulsatio? Pulsate mecum, ut aperiatur nobis. Potens est, potentis mensa est; sedes ad eam, humiliaris ante eam, porrigens manum, sciens qualia te oportet praeparare : pati pro nomine Domini qui passus est pro te. Sed si avidior es, inquit, noli concupiscere epulas eius. Quid est: Si avidior es? Si avidior es, vis nosse quid est? Si plus tibi das quam es. In tanta altitudine secreti huius, pulsanti mihi pro viribus, quod donare dignatur, hoc interim occurrit; ad hoc interim aperuit. Ecce potentis mensa, Christi mensa, plena gratia passionis dominicae. Sede ad illam: noli superbus accedere. Mitte manum: non lingua sonet, et opus taceat. Hoc est enim mittere manum: non sit vox nisi cum soliditate, non fides sine opere. Mitte manum, sciens quoniam talia necesse est praeparare. Unde mittes pauper? Itane de tuo? Vae tibi, si hoc putas! Nihil exhibebis, nihil habebis. Si ergo avidior es - plus tibi das quam es -, noli concupiscere cibos eius. Si enim plus tibi das quam es et concupiscis cibos eius, vide quod sequitur: Haec enim habent vitam fallacem.

6. Haec, inquit, habent vitam fallacem. Quae habent vitam fallacem? Avidiorem te esse, plus tibi dare, plus tibi assignare quam te scias esse, fallax vita est, hypocrisis est, iactantia, non oboedientia. Fallax omnino vita est. Qui enim se putat aliquid esse, cum nihil sit, seipsum seducit. Tantone potenti retribues de tuo, tantone potenti talia sumens talia praeparabis de tuo? O detestanda aviditas, o vita fallax! Denique cum dixisset: Haec enim habent vitam fallacem, si plus tibi das quam es, et in hoc avidior es et non intellegis gratiam, accedens ad mensam gratiae, vide quid adiungat et unde te admoneat. Quid enim dicebas? " De meo retribuam, de meo rependam, de meo praeparabo et talia praeparabo qualia iste dives exhibuit ". Vide quid sequitur: Noli te extendere contra divitem, cum sis pauper 36. Admonitio saluberrima, si sit qui audiat, si pauper audiat, si se de suo divitem non existimet, si non se contra divitem extendat. Extendendo enim se inflatur facilius quam impletur. Dicis: " De meo, de meo "; contra quem dicis? Quid enim habes quod non accepisti? Ille est plenus, tu inflatus. Noli extendere te contra divitem, cum sis pauper. Haec est vita fallax, remanes in eo quod in pavore dixisti: Omnis homo mendax. Noli te extendere contra divitem, cum sis pauper: noli contra Deum, cum sis homo; noli contra iustum, cum sis peccator; noli contra eum qui nullum habuit peccatum, homo qui non vivis sine peccato. Noli extendere te contra divitem, cum sis pauper; sensu autem tuo abstine te: metire te, noli exiens foras irridere me, sed intra in te et vide te.

7. Si enim statueris oculum, inquit, tuum ad illum, nusquam parebit. Paravit enim sibi pennas sicut aquilae, et vadit in domum praepositi sui. Quis potens ille, ad cuius mensam accedebas, a quo sumebas et talia tamquam de tuo retribuere disponebas? Extendis enim te, pauper, contra divitem, et non potius sensu tuo contines te, ut adiuvandum cognoscat te, ne damnandum inveniat te. Quis est autem potens iste, quem quasi de tuo quaeris pascere, et sic pascere quomodo te ipse pavit? Quis est iste, vis nosse? Si statueris oculum tuum ad illum, nusquam parebit. Quid est hoc? Terruit, cum dixit: nusquam parebit. Sed quando nusquam parebit? Si statueris oculum tuum ad illum, istum oculum tuum distortum, quo male vides, quo non recte intellegis, istum oculum si in illum statueris, nusquam parebit. Latebit enim, non se demonstrabit; non eum capies, non eum intelleges; agnosce te minorem, ut possis eum intellegere maiorem. Potest et sic intellegi: Si statueris oculum tuum in illum, oculum humanum, quaerere illum quasi hominem, nusquam parebit, quia non est homo. Nusquam parebit: quaere in oriente, quaere in occidente, quaere in patriarchis, quaere in prophetis, quaere in apostolis, nusquam tibi parebit: non enim tantum homo, sed Deus homo. Proinde si oculum tuum in illum statueris, id est oculum humanum, non Spiritum divinum, nusquam parebit: si tamquam hominem quaeris, non invenis; si tamquam hominem quaeris qui te pavit, non invenis: nusquam parebit.

8. Paravit enim sibi pennas velut aquilae. Fecit hoc: Paravit sibi pennas velut aquilae: assumptus est, volavit, quoniam de illo dictum erat: Tolletur de terra vita eius. Et vadet in domum praepositi sui. Ille ad Patrem redit, tu inter homines permansisti. Excedit te, qui fecit te. Contemnitur enim a te, quia factus est propter te. Si quid vis ei rependere, ab illo accipe. Faciunt hoc homines pauperes, quando invitantur a patronis suis divitibus et volunt etiam ipsi eos invitare: ab ipsis petunt quod eis possint exhibere. Pater eius aequalem sibi genuit, coaeternum sibi genuit, unius substantiae sibi genuit; sed propter te fecit minorem, et eius praepositus factus est, ut dicat de eo Filius eius, unicus eius, coaeternus illi, aequalis illi: Pater maior me est. Quid genuit, tu vis nosse? Interroga et audi: Ego et Pater unum sumus. Quid pro te factus, si tu vis nosse, interroga et audi: Quoniam Pater maior me est. Agnosce iustitiam, dilige oboedientiam, cave superbiam, lauda potentiam, mirare patientiam, impetra gratiam.