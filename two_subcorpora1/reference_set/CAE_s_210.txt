 De ascensione domini.
Salvator noster, dilectissimi fratres, ascendit in caelum; non ergo turbemur in terra: ibi sit mens, et hic erit quies.
 
Ascendamus cum christo interim corde: cum dies eius promissus advenerit, sequemur et corpore.
 
Scire tamen debemus, quia cum christo non ascendit superbia, non avaritia, non luxuria; nullum vitium nostrum ascendit cum medico nostro.
 
Et ideo, si post medicum desideramus ascendere, hic studeamus vitia vel peccata deponere.
 
Omnes enim iniquitates nostrae quasi quibusdam conpedibus nos premunt, et peccatorum nos retibus ligare contendunt: et ideo cum dei adiutorio, secundum quod ait psalmista, disrumpamus vincula eorum; ut securi possimus dicere domino: disrupisti vincula mea, tibi sacrificabo hostiam laudis.
 
Resurrectio domini spes nostra est; ascensio domini glorificatio nostra est.
 
Ascensionis hodie solemnia celebramus.
 
Si ergo recte, si sancte, si fideliter, si devote, si pie ascensionem domini celebramus, ascendamus cum illo, et sursum cor habeamus.
 
Ascendentes autem non extollamur, nec de nostris quasi de propriis meritis praesumamus.

 Sursum enim cor habere debemus, sed ad dominum.
Sursum enim cor non ad dominum superbia vocatur: sursum autem cor ad dominum refugium vocatur.
 
Videte, fratres, magnum miraculum.
 
Altus est deus: eregis te, et fugit a te; humilias te, et descendit ad te.
 
Quare hoc? quia excelsus est, et humilia respicit, et alta de longe cognoscit.
 
Humilia de proximo respicit, ut adtollat; alta, id est superba, de longe cognoscit, ut deprimat.
 
Resurrexit enim christus, ut spem nobis daret, quia resurgit homo qui moritur: ne moriendo desperaremus, et totam vitam nostram in morte finitam putaremus, securos nos fecit.
 
Solliciti enim eramus de ipsa anima: ille nobis resurgendo et de carnis resurrectione fiduciam dedit.
 
Crede ergo, ut munderis: prius te oportet credere, ut postea per fidem deum merearis aspicere.
 
Deum enim videre vis: bonam rem, magnam rem quaeris; hortor ut velis.


Deum videre vis? audi ipsum: beati mundo corde, quoniam ipsi deum videbunt.
Prius ergo cogita de corde mundando: hoc habeto negocium, ad hoc te avoca, insta huic operi, munda cor.
 
Quod vis videre, mundum est; sed timeo ne inmundum sit, unde vis videre.
 
Si terra tibi in oculum caderet, et velles ut tibi ostenderem solem, prius tuis oculis quaereres mundatorem: tantae moles terrenarum cupiditatum, tanta peccatorum inmunditia est in corde tuo, et vis videre deum! si est ibi avaritia, si est ibi luxuria, perpende et iudicia, utrum inter istas sordis conscientiae aut possis aut merearis deum videre.
 
Congregas quod te cum de hac vita auferre non possis: nescis quia cum avaritia gentium lucra collegis, ad cor tuum lutum trahis.
 
Et clamabat tibi psalmista: filii hominum, usque quo graves corde?
 
unde ergo videre poteris deum?
 
tu mihi dicis: ostende mihi deum tuum.
 
Ego dico tibi: adtende paululum ad cor tuum.
 
Ostende, inquis, mihi deum tuum.
 
  Iterum respondeo: adtende paululum ad cor tuum; quicquid ibi vides, quod displicet deo, tolle.
Venire ad te vult deus.
 
Audi eum dicentem: ego et pater veniemus, et mansionem aput eum faciemus.
 
Ecce quid promittit deus.
 
Si ego qualiscumque fragilis homo venturum me ad domum tuam promitterem, sine dubio mundares eam, superflua proieceres, quae erant necessaria praeparares: deus ad cor tuum vult venire, et piger es ei domum mundare?
 
omnia vitia inimica sunt deo: et ideo ipso auxiliante proiece illa si vis excipere deum.
 
Non enim amat deus habitare cum avaritia inmunda sordida et insatiabili, cui iubenti infideles homines servire volunt, et deum videre cupiunt.
 
Quis homo facit quod deus iussit? et quis totus invenitur, qui non faciat quod avaritia iussit?
 
iussit ut nudum vestires: tremuisti.
 
Iussit avaritia ut vestitum expoliares: insanisti.

 Si fecisses quod deus iussit, ipsum deum haberes.
Fecisti quod avaritia iussit: quid habes? forte respondes, et dicis: habeo quicquid abstuli.
 
Ergo auferendo habes aliquid apud te, qui per iniquitatem perdidisti te.
 
Nescis quia <nihil> habet, qui se non habet.
 
Habeo, inquid.
 
Vbi, rogo te? certe aut in cubiculo, aut in saccello, aut in arca.
 
Nolo amplius dicere: ubicumque habes, modo tamen aput te non habes.
 
Cogitas te habere in arca, et forte periit, et forte nescis; cum redis, non invenis quod dimisisti.
 
Cor tuum quaero: ibi quid habeas interrogo.
 
Ecce rapiendo, aut de usuris congregando, aut certe per stateras dolosas et mensuras duplices fraudes in negocio faciendo implesti arcam tuam, et fregisti conscientiam tuam.


Imitares magis beatum iob in deum divitem, et in carne mendicum.
Vide illum plenum, et disce esse taliter plenus.
 
Dominus, inquid, dedit, dominus abstulit: sit nomen domini benedictum.
 
Certe omnia perdiderat, et nudus remanserat: unde ergo istas gemmas laudis dominicae proferebat?
 
unde, nisi quia dives in corde remanserat?
 
et tu ergo munda cor: quantum potes, id age, id operare, ut et christus mundet, ubi maneat.
 
Roga et supplica, humiliare.
 
Audi scripturam dicentem: deus superbis resistit.
 
Esto humilis, ut in te requiescat deus, sicut ipse dixit: super quem requiescam, nisi super humilem et quietum?
 
habitare in te vult deus.

 Ne forte ideo eum non capias, quia plenus es, si aliunde plenus es, vacuetur cor tuum superfluis, ut necessariis impleatur: expellantur vitia, ut virtutibus locus detur.
Et ut breviter quod est utile et satis necessarium dicam, repudietur cupiditas, et caritas invitetur.
 
Nam quamdiu mala non expellimus, bonis inpleri non possumus: quia vasa limo plena unguentum pretiosum recipere et continere non possunt.
 
Vt ager spinosus, nisi prius fuerit cultoris industria stirpatus, non nutrit in se semina iactata, sed suffocat, ita et animus cupiditatum vel sollicitudinum saecularium plenus non potest verbum sustinere divinum, nec potest capere vel recipere deum.
 
Et quia non capis in principio erat verbum, et verbum erat apud deum, et deus erat verbum, cape quia verbum caro factum est, et habitavit in nobis.
 
Quare adhuc non capis in principio erat verbum?
 
quia lux lucet in tenebris, et tenebrae eam non conprehenderunt.
 
Quae sunt tenebrae, nisi cupiditates malae? superbia, avaritia, ambitio, luxuria, invidia, omnia ista tenebrae sunt.
 
Ideo enim quisque deum non conprehendit, nec videre praevalet, quia multis vitiis et peccatis cordis oculi praegravantur.
 
Nam <lux> lucet in tenebris, sed tenebrae eam conprehendere omnino non possunt.


Multum est ad te deus, sed homo factus est: quod longe erat a te, per hominem factum est iuxta te.
Vbi maneas, deus est: quo eas, homo.
 
Idem ipse christus est, et via, et patria: secundum hominem via, secundum deum patria.
 
Si fideliter curris, per ipsum vadis, et ad ipsum pervenis: ut enim tibi esset via, adsumpsit quod non erat, non amisit quod erat.
 
Ipsius ergo misericordiam deprecemur, ut nobis fidem rectam et intellectum sibi placitum ad exercenda opera bona concedat: cui est honor.
 