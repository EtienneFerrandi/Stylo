De sepultura catechumenorum

1. <De sepultura catechumenorum> dominus pater et frater, quia dignatur, iubet ut insinuem vestrae sanctitati. Et revera eius praecipue cura est, sed in illa de qua loquebamur caritate omnia vobiscum participamus, ut Christi participes simus 1. Dolor solet <esse> aliquantulum et cum venia invidiosus. Quis enim dolenti et perturbato non ignoscat, si forte invidiose loquatur? Tamen omnes nosse debetis, carissimi, quod multi vestrum et omnes paene noverunt, secundum morem disciplinamque Ecclesiae, catechumenorum defunctorum corpora inter fidelium corpora, ubi etiam fidelium sacramenta celebrantur, sepelire non debere nec cuidam posse concedi. Alioquin nihil aliud erit quam culpabilis acceptio personarum 2. Quare enim ditiori concedatur, et pauperi non concedatur, si quod ibi est mortuorum solacium? Nam mortuorum merita attenduntur, non in locis corporum, sed in affectibus animarum. Fratres mei, et ista, sicut fideles, discite cogitare: sacramentorum causa non possunt corpora poni, ubi non oportet.

2. Tamen catechumenum hinc exisse plangimus et dolemus illum de quo agebatur. Et hinc admonemus, fratres, nequis certus sit se victurum cras. Currite ad gratiam, mutate mores: valeat vobis hoc ad admonitionem. Quid illo erat sanius, quid illius corpore vigidius? Subito mortuus est. Salvus erat, defunctus est, atque utinam defunctus et non vere mortuus. Quid enim dicturus sum, fratres mei? Palpaturus sum hominem et dicturus quia et catechumeni illuc eunt quo eunt fideles? Usque adeo blandimur doloribus hominum, ut contra Evangelium disputemus? Non possumus, fratres mei. Currendum est a viventibus, ne mortui vere plangantur et vere mortui sint. Si quomodo curritur pro sepulcris mortuorum, sic curreretur pro sacramentis vivorum, nemo forte rationabiliter plangeretur: quia etsi plangeretur, affectu carnali plangeretur. Nam non est plangendus qui meliora sortitur, desertis temptationibus saeculi, et nusquam trepidus, securus in Christo, non timens adversarium diabolum, non hominem maledicum exhorrescens.