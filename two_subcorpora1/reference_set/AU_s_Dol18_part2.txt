
6. Ideo pia uox tamquam cumulus arenae, non cumulus arenae, sed tamquam cumulus arenae; corpus enim Christi, cum esset solidatum atque quadratum, caecis putatum est cumulus arenae, et quia putatum est cumulus arenae, ideo non cecidit. Nec tamen etiam hoc uiribus suis dedit, quoniam subiunxit: Dominus suscepit me. In his ergo omnibus temptationibus saeculi – non enim iam arsit Sodoma, alia quidem magna Sodoma, nam illa arsit ad exemplum, alia seruatur ad iudicium –, in his ergo temptationibus saeculi, meditemur cottidie certare aduersus peccatum usque ad sanguinem, quo alio dicto dicitur: Certa pro ueritate usque ad mortem. Quod ibi dictum est aduersus peccatum, hoc dictum est hic pro ueritate. Et quod ibi dictum est usque ad sanguinem, hoc dictum est hic usque ad mortem. Ipse animus esse debet martyris, non enim Deus fuso sanguine delectatur: multos habet martyres in occulto. Pax in terra hominibus bonae uoluntatis.
7. Nec optanda est illa persecutio quam maiores nostri a terrenis potestatibus passi sunt, ut martyres fierent. Non cessat mundus, non cessat abundantia temptationum. Aliquando febris, et certas. Vt dimittam diuersas aduersariorum comminationes, diuersas singulorum quorumque temptationes, quod dicere coeperam, febris, et certas. In lecto es, et athleta es. Infirmus es, et pugnas, et uincis. Quid si enim febrienti et in periculo mortis constituto aduenit aliquis qui se promittat quibusdam incantationibus pellere febrem tuam, atque illae incantationes sint illicitae, diabolicae, detestandae atque anathemandae, deinde tibi ab eo qui hoc suadet, et eorum qui sic sanati sunt multa proponantur exempla et dicatur tibi: «Ille cum hoc haberet, fecit ei, incantauit ei, lustrauit eum, adfuit ei, et sanus est factus. Quaere ab illo, interroga illum, audi illum». Dicant etiam illi : «Vere factum est, paene mortui eramus, et sic liberati sumus, fiatque tibi fides quod si illam incantationem admiseris, illico ab illa peste liberaberis». Si non consentias, nonne martyr eris, qui mori potius elegisti, et sacrilego non consensisti? Quod enim dicebat martyri in catena uel catasta constituto iudex iniquus: «Consenti ad sacrificium, et ab hac tribulatione dimitto te», hoc febrienti diabolus in occulto: «Consenti ad hoc sacrilegium, et ab hac febre dimitto te».
8. Si ergo non consenseris, si uiceris non hominem sed diabolum, non quemlibet parem tuum peccatorem, sed ipsum principem peccatorum – sed quia non est tibi colluctatio aduersus carnem et sanguinem, id est aduersus homines a quibus molestias pateris uel suasionum uel tribulationum, sed aduersus principes et potestates et rectores mundi, non caeli et terrae, sed tenebrarum harum, id est immundorum et iniquorum, unde liberatis dicit Apostolus: Fuistis aliquando tenebrae –, si ergo non consenseris, noli te existimare non martyrem. Non quidem celebratur sollemnitas tua, sed parata est corona tua. Eorum enim sollemnitas celebrari moris est, qui publice certauerunt. Quam multi martyres de lecto exierunt, et ab illa infirmitate uictores ad superna transierunt. Scias ergo temptari te, si quid tale pateris, si quid tale tibi suadetur; ibi opus est ut habeas animum martyris, quoniam spectat te qui fecit te, et adiuuat te qui uocauit te. Ibi est ut dicas illam sanctorum †inueni† uocem: «Potens est Deus et de ista mortifera febre liberare me, sed et si non». Certamen sit tibi incantator, quia cui loqueris non fit praeuaricator. Ita post haec uerba quod placuerit de te Domino tuo fiet. Aut redderis uiuus, aut iungeris angelis. Ille faciet quod de te elegerit: tu ad utrumque esto paratus, si uis esse quadratus.
9. Putas enim uerba illa psalmi quae modo audisti: Emendans emendauit me Dominus, et morti non tradidit me, Danielis tantummodo esse uocem, qui ora leonum clausit? Putas hanc uocem tantummodo esse trium puerorum, qui flammas fide temperauerunt, inter quas deambulauerunt? Putas illorum esse tantum istam uocem: Emendans emendauit me Dominus, et morti non tradidit me, quia illum non leones deuorauerunt, nec istos ignes usserunt? Absit! Non hoc arbitreris, non eorum tantum uox ista est: et Machabaeorum ipsa est. Non enim alius Deus istorum, alius illorum, aut istis adfuit, istis defuit, aut istis est opitulatus aut illis iratus. Idem ipse Deus est, utroque modo ualens liberare, ut ostendat se totum habere in potestate. Ora leonum claudendo, emendauit Danielem in humiliatione, sed morti non tradidit eum. Ignes refrigerando, emendauit tres pueros in humiliatione, sed morti non tradidit eos. Faciendo Machabaeos in igne uictores qui non cederent tormentis, sed usque ad sanguinem contra peccatum certarent, emendans emendauit eos, et morti non tradidit eos. Omnes enim illi uiuunt. Cui morti non eos tradidit, inquam? Volebat eos diabolus morti tradere secundae, morti aeternae, non transitoriae. Illos ergo aperte liberauit, illos occulte coronauit, nec hos nec istos morti tradidit.
10. Parati ergo semper esse debemus ad utrumque, dixi. Liberare enim Deus potens est ab omni tribulatione. Sed maxime orare debemus, ut a tribulatione nos liberet, ut tribulationis uictores simus, ut tribulationi non cedamus ad peccandum. Nec tantum te martyrem putes, si tibi dicatur: «Nega Christum», et non neges. Quando aliquid cogitas facere contra iustitiam, nihil aliud dicitur tibi quam: «Nega Christum». Certe magnus martyr Iohannes baptista capite caesus, et tamen non ei dictum est: «Nega Christum». Dicebat uerum malo regi: iratus rex iussit eum includi, delectatus iussit eum occidi. Saltatum est enim ut ille occideretur: illa saltauit, ille cecidit. Cecidit enim magis, occidendo iustum. Non enim occisus cecidit, sed qui occidi iussit. Nec tamen ei dictum est: «Nega Christum», sed quia pro ueritate mortuus est, pro Christo mortuus est, qui dixit: Ego sum uia, ueritas et uita. 
11. Et qui tibi dicit: «Dic pro me falsum testimonium», nihil aliud tibi dicit quam: «Nega Christum». Si enim confiteris lingua Christum et dicis falsum testimonium, fit in te quod Paulus ait: Confitentur enim se nosse Deum, factis autem negant. Confessus es uerbo, negasti facto. Magis Deus iudicat negatorem [factorem] facto quam confessorem uerbo. Plus enim sunt facta quam uerba. Facere et dicere bonum est, non autem dicere et non facere. Ergo martyrem te putas, si certas. «Dic pro me falsum testimonium». – «Non dico». – «Accipe tantum et dic». – «Non accipio». Vicisti cupiditatem. Si uiceris et timorem, usque ad sanguinem certasti aduersus peccatum. Ille qui te praemio non illexit, minis conabitur frangere, proponens inimicitias excitaturum, grauius nociturum et, cum potestatem habuerit, occisurum – et forte iam habet –, quid facis? Nec dicit: «Christum nega», tamen dicit: «Fac contra Christum», id <est> contra qui dixit: Falsum testimonium non dicas. Quam multae tales cottidie temptationes, non in uniuersos, quasi in totam ecclesiam, quasi impellatur cumulus arenae, qui putatur cumulus arenae, sed plerumque inimicus contra singula grana dimicat, aliquando singillatim temptat. Quid interest an singillatim temptet, an uniuersaliter cogat? Non deest temptator, sed non desit et luctator, quia non deerit coronator. Conuersi ad Dominum…

