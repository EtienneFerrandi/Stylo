 Ammonitio ut, quia semper peccata subripiunt, semper pro illis paenitentia agatur, et nemo ad extremum vitae suae paenitentiam accipere magis quam agere periculosa dissimulatione reservet.
Rogo vos, fratres carissimi, ut paternam consuetudinem, quomodo consuevistis, non solum patienter, sed etiam libenter accipiatis: quia et ipsi deo propitio nostis, quod non pro aliquo lucro terreno, sed pro perfecto erga vos amore, quod et mihi expedit dicere et vobis oportet audire, cum grandi humilitate ac timore insinuare contendo.
 
Et quia nobis, dilectissimi fratres, non solum minuta peccata, sed etiam crimina maiora die noctu que conantur obripere, non nos ad illam paenitentiam quae in finem accipitur reservemus, sed omni die, quamdiu vivimus, paenitentiam agere studeamus.
 
Quam rem non solum laici et clerici, sed etiam ipsi monachi et sacerdotes debent iugiter exercere.
 
Episcopus enim qui cotidie paenitentiam agit, oret pro me; qui vero de honore vel sanctitate praesumens dissimulat paenitentiam agere, quaerat sibi qui pro ipso debeat supplicare.
 
Cum enim nullum diem possimus sine peccato transigere, quae ratio est, ut, dum paulatim minuta peccata congerimus, de parvissimis guttis infinitos gurgites faciamus?
 
de multitudine peccatorum, quae longo tempore congeritur, disperatio generatur, secundum illud quod scriptum est, impius cum venerit in profundum malorum, contemnet.
 
Omnes enim bene nostis, quia facilius possumus tenera evellere, quam robusta succidere.
 
Et ut de rebus quae cotidie in oculis habemus capiamus exemplum, quis hodie invenitur ita inutilis vel ignavus, qui non omni die domum suam scopis mundari faciat?
 
quis est, qui equos suos super stercora sua semper stare permittat?
 rogo vos, fratres, de minimis magna conicite; nec vobis incongruum videatur, quod de scopanda domo faciamus mentionem: quia de hac re ipse dominus in evangelio dixit, quod mulier illa quae dragmam perdiderat, adubi domum suam scopis mundavit, statim dragmam quam perdiderat invenire promeruit.
In dragma nummus intellegitur, in nummo imperatoris imago agnoscitur: quomodo ergo quando domus scopatur, imago imperatoris invenitur in dragma, sic anima quando vitiorum sordibus per fructuosam paenitentiam liberatur, imago in illa creatoris agnoscitur.
 
Ergo, sicut iam supra dixi, fratres carissimi, agnoscite quia non est durum nec laboriosum quod suggero: hoc enim rogo, ut, quomodo scopis mundamus domum nostram, ut placeat oculis amicorum nostrorum, ita cum dei adiutorio ab omnibus peccatis mundemus animam, ut non displiceat oculis angelorum.
 
Ad domum animae nostrae non solum angeli, sed etiam dominus angelorum venire dignatur, sicut et ipse dixit, ecce sto ad hostium, et pulso; si quis surrexerit, et aperuerit mihi, intrabo ad illum, et caenabo cum illo, et ille me cum: et illud, ego et pater meus veniemus, et mansionem apud eum faciemus.
 
Quam felix illa anima, quae ita domum cordis sui de peccatorum sordibus voluerit emundare, et sanctis ac iustis operibus adimplere, ut in ea dominum delectet habitare! non ergo nos pigeat facere in animabus nostris, quod fieri iubemus in domibus vel stabulis nostris.
 
Nam quomodo stabula iustum est ut cotidie mundari faciamus, ne equi nostri patiantur iniuriam, sic nimis et iniustum et satis crudele est, si maiorem curam habeamus de animalibus quam de animabus nostris.
 
Etiam et hoc suggero, ut non fastidiose suscipiat sancta caritas vestra: volo enim vobis de ipsis rebus quas loquimur evidentem similitudinem dare.
 
Quomodo enim domos vel stabula nostra si cotidie emundantur, nec horrorem nobis faciunt nec laborem, ita minora peccata si cotidie redimantur, nec disperationem nec dolorem poterunt generare.
 
Si vero ad purgandum neglegentes esse volumus, quomodo stabula, quae longo tempore non mundantur, ita conputrescunt et foetorem horribilem reddunt stercora ipsa, ut ibi non solum homines habitare, sed nec ipsa animalia stare possint, ita quicumque neglegens in animam suam peccatorum sordes malis actibus longo tempore congregare voluerit, et cotidie bonis operibus emundare neglexerit, non solum deus illum non dignabitur visitare, sed ipse peccator non poterit in se ipso consistere.
 
Denique omnes neglegentes, quorum corda multis peccata velut a quibusdam bestiis lacerantur, et tamquam a spinis venenosissimis conpunguntur, hoc solent ad sibi similes dicere: noveritis nos tristes esse vel anxios, et ideo venite, dissimulemus nos, aut ad circum aut ad theatrum euntes, aut ad tabulam ludentes, aut in aliquibus nos venationibus exercentes.
 Isti tales ideo a foris mundi consolationem quaerunt, quia illam quae a deo intus in anima datur, accipere non merentur.
Quando enim de multis calumniis vel rapinis ac de illis infelicibus spectaculis et periculosis venationibus revertuntur ad conscientias suas, quia ibi per illam exercitationem maerorem addiderunt potius quam tulerint, habitare in se vel requiescere omnino non possunt, sed peccatorum litibus vertuntur.
 
Per superbiam enim quasi a leonibus lacerantur, per invidiam tamquam viperarum morsu percutiuntur, per iracundiam crudeli incendio concremantur, per crudelitatem morsu saevitiae disrumpuntur; in rapinis velut luporum dentibus comeduntur, in luxuriis et ebrietatibus tamquam in inmundissimis cloacis volutantur: ac sic dum de crudelissimis theatris ad crudeliores conscientias quasi de malis ad peiora redeunt, requiem in se habere non possunt.
 
Sed quantum melius vitiorum stimulis fatigati, divinis lectionibus studerent, ubi veram dissimulationem et integram consolationem poterant invenire; sanctorum etiam limina frequentantes, contra ipsa peccata ipsorum adiutoria postularent, et ieiuniis orationibus sive elymosinis insistentes magis punire quam nutrire vel addere peccata ipsa contenderent: ut effugato de cordibus suis crudelissimo exercitu vitiorum, ad veram requiem, id est, ad christum toto corde recurrerent, et audirent eum misericordissima sibi voce clamantem: venite ad me omnes qui laboratis et onerati estis, et invenietis requiem animabus vestris.
 
Qui haec humiliter ac fideliter agere voluerint, de gravi tempestate ad tranquillitatem, et de crudelissimo vitiorum barbarico ad veram pacem poterunt pervenire.
 
Si qui autem sunt, qui se a supradictis malis inmunes esse confidunt, et pro eo quod capitalia crimina non admittunt, periculosa securitate quasi de innocentia gloriantur; timeant ne eos abundantia minutorum peccatorum, tamquam durissima scabies, ac muscarum vel publicum inportunitas, ita adfligat et cruciet, ut etiam ipsi in se habitare non possint.
 
Vnde et sicut crudeles ac mortiferas bestias, quae uno morsu solent interficere, timemus, et minutas bestiolas, quae nos cruciare possunt, horrescimus; cum dei adiutorio et capitalia crimina et minuta peccata, sine quibus esse non possumus, cotidianis elymosinis vel orationibus, praecipue dum inimicos nostros diligimus toto corde, redimamus.
 
Nam si nos in extremo vitae nostrae tempore ad agendam paenitentiam vel ad redimenda peccata vel crimina reservemus, timere debemus, ne forte nos mors inopinata praeveniat, et ad illud subitaneum tempus paenitentiae non sinat pervenire, ad quod nos mortifera securitate volumus reservare.
 
Et ideo timeamus illud quod scriptum est: nolite tardare converti ad dominum, nec differatis de die in diem.
 
O homo, quare differs de die in diem et non magis times ne forte hodie habeas ultimum diem?
 haec ergo quae suggessimus, fratres carissimi, si secundum vestram sanctam consuetudinem libenti animo accipitis, et sollicito ac vigilanti corde iugiter cogitatis, et in hac vita cum conscientia bona vivere poteritis, et in futuro saeculo ad aeternam beatitudinem feliciter venietis: praestante domino nostro iesu christo, cui est honor et imperium in saecula saeculorum.