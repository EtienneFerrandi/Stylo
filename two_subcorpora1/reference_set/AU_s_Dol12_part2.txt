
8. Hic aliquis forsitan dixerit : «Si hoc secundum ueniam concessit Apostolus et infirmitati hominum cessit, peccatum sunt nuptiae. Cui enim uenia, nisi peccato, conceditur ?» Plane hoc quod infirmitati concessit Apostolus secundum ueniam – audeo dicere – peccatum est, sed non ibi est nuptiarum bonum. Discernite itaque, fratres, et adiuuate me intentione uestra in difficillimo loco uersantem et pro uobis coram Domino laborantem. Veniam concedit tali facto ; utique concubitum adtendit coniugatorum, non adulterorum, et dicit tamen secundum ueniam, non secundum imperium. «Ignosco, non impero». Dixerit coniugatus : «O Apostole, si ignoscis, pecco. Nolo itaque defensor nuptialis boni istam mihi adferat ratiocinationem ut dicat : “Ideo bonum sunt nuptiae, ne fiant adulteria”. Bonum uolo sint, non paruum malum. Nam qui dicit : “Ideo debent nuptiae fieri, ne fiant adulteria ; nam et nuptiis ignoscitur, et nuptiis uenia conceditur”, duo mala dicit, non unum bonum et unum malum, sed duo mala, unum paruum et alterum magnum».
9. Sed non nuptiarum bonum reprehendebat Apostolus, sed incontinentiae malum, <quod> est uti uxore etiam ultra necessitatem procreandi liberos. Cur enim uxorem accipis, lege non disputationes meas, sed tabulas tuas. Lege, adtende, et si quid plus feceris, erubesce. Lege, audiam et ego : propter te mihi est necessarium. Certe sic legis : ‘liberorum procreandorum causa’. Si quid ergo amplius est, a malo est. Vide, inspice, examina te. Si nihil amplius facis quam quod faciendum est ‘liberorum procreandorum causa’, non habes quod tibi ignoscat Apostolus. Si autem amplius aliquid facis, malum est quod facis, peccatum est quod facis. Sed tamen uis nosse quale sit nuptiarum bonum ? Per nuptiale bonum ueniale est incontinentiae malum. Commota est concupiscentia : uictus es, tractus es, sed ab uxore abstractus non es. Incontinentia superatum te exciperent poenae, nisi pro te intercederent nuptiae. Ergo si coniugatus es et uis ut non sit quod tibi concedat per ueniam Apostolus, noli excedere limites tabularum tuarum.
10. Sed nondum deuinctus es : nec hoc quaeras. Qui enim potest uxore non nisi ‘liberorum procreandorum causa’ uti, potest et non uti. Libidinis uictor est, dominatur motibus carnis, habenas temperantiae fortiter tenet, motum illum ueluti equum quo uult dimittit, ius tenendi non amittit. Ergo qualis es et nondum deuinctus es et nondum ligatus es, solutus ab uxore, ne quaesieris uxorem. Si enim coniugatis dicitur : Tempus breue est, reliquum est ut et qui habent uxores tamquam non habentes sint, quare tu uis habere, cum possis salua continentia non habere ?
11. Nam quid adhuc Deo populus propagandus est, per quem ueniat Christus, salus gentium ? Quando enim populus ille propagabatur, ipso officio pietatis compellebantur uxores ducere, qui poterant etiam continere. Officio pietatis filios genuerunt sancti patres, officio pietatis filios pepererunt sanctae matres : poterant et continere. Seruierunt propagando populo : officium fuit. Modo iam patet et undique multitudo, unde spiritales filii deligantur et fiat populus sanctus Christo in adoptione immortalitatis in hereditatem caelestem. Ergo tunc tempus fuit amplectendi, nunc tempus continendi ab amplexu. Propheta dicit, audiamus : Omni rei tempus est. Tempus amplectendi, tempus continendi ab amplexu. Tempus amplectendi: tempus propheticum, tempus continendi ab amplexu : tempus euangelicum. Tempus mittendi lapides, tempus colligendi. Tempus erat mittendi lapides, propagandi homines. Potens est enim Deus de lapidibus istis suscitare filios Abrahae. Vt quid adhuc mittuntur ? Iam qui missi sunt, colligantur. Dictum est ut lapides mitterentur : Maledictus qui non suscitauerit semen Israel. Dicitur ut lapides colligantur : Tempus breue est, reliquum est ut et hi qui habent uxores tamquam non habentes sint. Modo ergo qui potest capere, capiat. Tunc et qui poterat capere, non adsumebat officium continentiae : inerat tamen uirtus in homine. Sic habebant uxores propter Deum, nisi forte putamus quod Abrahae si dictum esset ut contineret, trepidare posset tanta pia uirtus, quae potuit etiam ipsum heredem, iussus Domino, offerre illi mactandum, a quo acceperat educandum. Aliud ergo fuit tempus illorum.
12. Nemo ergo inde praescribat, nemo huius rei necessitatem sibi impositam existimet. Qui potest capere, capiat. «Sed non possum», inquit. Non potes ? «Non possum». Suscepit te nutricatoria quaedam Apostoli auctoritas, ut si se non continent, nubant. Fiat aliquid, unde perueniatur ad ueniam. Pertineat ad ueniam, ne irruatur in aeternam poenam. Fiat quod licet, unde ignoscatur quod non licet. Hoc indicat quod sequitur : Mallem eos nubere, quam uri. «Concessi, inquit, aliquid incontinentiae, quia maius timui: timui poenas aeternas, timui quod exspectat et manet adulteros.» Etiam hoc quo coniugati uicti concupiscentia utuntur inuicem ultra necessitatem liberos procreandi, ponant in his pro quibus cottidie dicitur : Dimitte nobis debita nostra, sicut et nos dimittimus debitoribus nostris. Qui autem possunt capere, capiant, et ut possint, orent. Fides impetrat etiam continentiam : Cum scirem, inquit scriptura sancta, cum scirem quia nemo esse potest continens, nisi Deus det, et hoc ipsum erat sapientiae, scire cuius esset hoc donum. Cum times continentiam quasi poenam, non pulsas ad gratiam. Noli poenam putare. Cum potueris, molestum non erit. Ille donabit, cuius impetranda sunt munera. Pulsa : accipies ; pete, quaere : inuenies. Fons semper manat, fides non sit pigra. Et tamen qui potest capere, capiat ; qui non potest, si se non continet, nubat.
13. Inuicem amate. Potest uir, non potest mulier : non exigis debitum, redde. Et in eo quod reddes qui non iam exigis, si non exigis, misericordiam facis. Omnino audeo dicere : misericordia est. Si enim non reddideris, concupiscentia uicta coniux, aut si non reddideris tu mulier, concupiscentia uictus uir adulter futurus est. Nolo te sic amplius honorari ut illum uelis damnari. Quid quod si iam non exigis, sed tantum reddis? Continentiae deputatur. Non enim libidine exigitur, sed misericordia redditur. Prorsus dic Deo tuo : «Domine, tu in me nosti quod dedisti, sed audio etiam quod monuisti, quia et me et coniugem tu fecisti, et neminem perire uoluisti». Conuersi ad Dominum…


