
De uerbis euangelii:
Impleta sunt tempora et appropinquauit regnum Dei,
paenitemini et credite in euangelium

1. Dominus Iesus, conditor sancti euangelii, tamquam lege misericordiae neminem uolens perire, quandoquidem ideo uenit saluare quod perierat, tamquam in contione generis humani exclamauit, ut audiuimus : Quoniam impleta sunt tempora et appropinquauit regnum Dei, paenitemini et credite in euangelium. Hanc uocem conditor mundi protulit, et mundus audiuit. Fiat quod dixit qui uenit subuenire, ne contemptores ueniat iudicare. Fiat, dum sonat uox misericordiae, antequam tribunal ueniat iustitiae. Cui dictum est psalmo : Misericordiam et iudicium cantabo tibi, Domine, ordinem ipse seruauit opitulationis suae. Prius uenit praerogare misericordiam, uenturus exercere iudicium. Non enim iudicium, sed misericordiam et iudicium cantabo tibi, Domine. Quae maior misericordia desiderari, peti, exigi potest, quam ut Deus filio proprio non parceret, sed pro nobis omnibus traderet eum, ut cum illo nobis omnia donaret ? Quae maior misericordia, quam uenire mori non pro iustis, sed pro impiis ? Quae maior misericordia, quam uenire et non damnare dignos damnari, sed liberare indignos liberari ?
2. Sed non contemnatur ista misericordia, fratres mei. Misericors et miserator dominus. Adde adhuc : longanimis. Adde adhuc : et multum misericors. Time quod sequitur : et uerax. Absit a nobis ut contemnamus misericordem, ut experiamur ueracem ! Quid ergo opus est ut nos clamemus ? Clamantem potius audiamus : Quoniam impleta sunt tempora. Venit enim plenitudo temporum, sicut dicit Apostolus, et in plenitudine temporum misit Deus filium suum factum ex muliere, factum sub lege, ut eos qui sub lege erant redimeret, et adoptionem filiorum reciperemus. Hanc plenitudinem temporum commendans Dominus dixit: Impleta sunt tempora ; uenit exspectatus a paucis, inuentus a multis. Ergo impleta sunt tempora : paenitemini. Quam olim est ut hoc clamatur, et utinam aliquando audiatur : Quoniam impleta sunt tempora et appropinquauit regnum Dei, paenitemini et credite in euangelium! Renuntiate et conuertimini. Hoc est paenitemini et credite in euangelium : renuntiate operibus mortuis, credite in Deum uiuum. Quid prodest credere sine operibus bonis ? Non te bonorum operum meritum adduxit ad fidem, sed fides incipit, ut bona opera consequantur. Hoc dicitur sanctae ecclesiae in Cantico canticorum : Veni, sponsa mea, uenies, et pertransibis ab initio fidei. Sed quis credit Deo, nisi renuntiauerit diabolo ? Ideo ut renuntietis, paenitemini ; credite, ut saluemini.
3. Dictum est hoc iudaeis, dictum est gentibus idolatris. Dicendumne adhuc christianis ? Adhuc dicendum christianis cottidie legentibus quia <impleta> sunt tempora, adhuc dicendum christianis quia appropinquauit regnum caelorum, adhuc dicendum christianis : Paenitemini et credite in euangelium? Plane cui dico : Crede in euangelium, nondum est christianus. Nemo me, ut opinor, audit in hac multitudine, qui in euangelium nondum credit. Audiunt me multi nondum fideles per baptismum facti, et adhuc catechumeni : nondum nati, sed iam concepti. Quando autem uel quomodo in uisceribus matris ecclesiae conciperentur, nisi aliquo sacramento fidei signarentur ? Audiunt etiam me multi baptizati et, neglegentes in se gratiam Dei, amantes peccare. Et his quid dicam : Impleta sunt tempora ? Respondent : «Scimus». Appropinquauit regnum Dei ? Respondent : «Olim audiuimus, olim credidimus». Quid ergo dicam ? Quoniam dico hominibus qui peccare amant, contemnentes in se gratiam redemptoris, quid dicam ? Paenitemini. Dicam plane, etsi non me permittunt dicere : Impleta sunt tempora, quoniam sciunt ; Appropinquauit regnum caelorum, quia et hoc sciunt; ipsum extremum quod positum est : Credite in euangelium, non me permittunt dicere sibi, quia iam crediderunt ; audiant enim : Paenitemini, quia nondum fecerunt. Hinc ergo loquamur ad catechumenos et ad neglegentes fideles. Audiant diligentes, quoniam nec ipsi deesse possunt in membris Christi. Non me uerbosum et superfluum putent, si habent caritatem: commune negotium est ; uolunt ut et eis loquar quos optant mecum esse correctos.
4. Illi ergo me audiant non dicentem : Impleta sunt tempora, appropinquauit regnum caelorum, credite in euangelium, sed dicentem : Paenitemini. Catechumenus respondet mihi : «Quare nobis dicis : Paenitemini? Prius sim fidelis, et forte bene uiuam, et paenitens non ero». Respondeo talibus : Vt sitis fideles, paenitemini. Nam uenientes ad baptismum per paenitentiam ueniunt. Nisi enim paenitendo damnent ueterem uitam, non competendo uenient ad nouam uitam. Hoc ut dicerem, non supra modum ausus sum, aut aliquid mihi usurpaui insolitum scripturae Dei. Actus apostolorum audiant catechumeni. Cum impleti spiritu sancto apostoli loquerentur ad turbas, quia linguis loquebantur omnibus, stupefactae turbae et intentiores factae audierunt ab apostolis uerbum Dei. Omnes, quia erant diuersarum linguarum homines, compuncti sunt, et quia iudaei erant, paenituit eos crucifixisse Christum, et de sua salute turbati de tantoque facinore certam damnationem timentes dixerunt apostolis : Quid faciemus, fratres? Et apostoli : Agite paenitentiam, et baptizetur unusquisque uestrum in nomine Domini Iesu Christi. Accepistis quomodo iussi sunt nondum baptizati ad baptismum per paenitentiam peruenire. Hoc ergo et nos catechumenis dicemus. Commemorauimus enim testimonium scripturarum, ne impudenter nos dicere sibi putarent, quod, antequam essent fideles, uellemus eos esse paenitentes.
5. Iam uero illi qui fideles sunt et male uiuunt, non me putent impudenter sibi dicere : Paenitemini. Iam ergo ad utrosque loquar : Mutate uitam, ne perdatis uitam. Praeterita peccata damnate, futura mala metuite et bona sperate. Homo malus primo ipse sibi non contradicat ut bona speret, qui bonus non est. Bonum speras : esto quod speras. Prius audi iubentem, et tunc exige pollicentem. Debitor tibi factus est Deus non mutuando, sed promittendo. Quis enim cognouit sensum Domini, aut quis consiliarius eius fuit, aut quis prior dedit illi et retribuetur ei? Quid a te accepit, qui totum tibi dedit ? Ergo dignatus est debitor fieri, quia promisit, et sic debitor fieri, ut et cautionem faceret. Haec cautio euangelium est, scriptura est, in qua se Deus <fecit> non mutuando, ut dixi, sed promittendo debitorem tuum. Ergo audi : Paenitemini, credite in euangelium. Audi iussionem, et tunc exige cautionem. «Cras», inquit. Non enim inuenit quid mihi diceret, positus ante faciem suam et iam displicens oculis suis. Quanto ergo magis, mundioribus oculis Dei ! Cum ergo sibi displicuisset in malis moribus, «Cras, inquit, emendabo ; noli me urgere, transeat et hodiernus dies. Quid festinas ? Cras emendabo. Quid urges in die?» Quia non ad te stat dies. Omnis cum eis contentio de dilatione est. Quoniam dicunt : «Hodie sic transeat, quomodo heri. Cras corrigar, mutabor, emendabor, implebo quod iussum est : paenitebit me», hoc est: totum de dilatione agitur. Non est multum crastinus dies. Sed uide ne, quomodo uoluisti hodiernum similem hesterno, sic uelis crastinum similem hodierno. Quamquam possem dicere : Quare non hodie, sed crastino, qui ignoras quid tibi euenturus sit crastino ? Sed ecce feramus. Noli crastinum similem facere hodierno. «Quid enim, inquit, si fecero ? Nonne scriptum teneo: In quacumque die iniquus et impius conuersus fuerit, omnes iniustitias eius obliuiscar ? Dictum est, et diuinitus dictum est». Fateor : diuinitus scriptum est. Quomodo bene meministi cautionem Dei ! Quid tibi debeatur tenes, quid debeas obliuisceris.