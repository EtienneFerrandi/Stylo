 Ammonitio sancti caesarii per quam ostenduntur tria genera elymosinarum quibus peccata absque labore corporis redimi possunt.
Pius et misericors dominus, fratres carissimi, multis modis occasiones vel oportunitates providere dignatur, quibus possimus sine grandi labore ac difficultate peccata nostra redimere.
 
Nam quos videt pro peccatis suis ad ieiunandum virtutem non habere, et a carnibus vel a vino abstinere non posse, vendere etiam substantiam suam et pauperibus erogare, pauperum eis inopia providet, et abundantiores fructus tribuit: ut dum superflua sua pauperibus largiuntur, peccatorum indulgentiam consequantur.
 
Quid tam pium ac delicatum, quid tam facile et in promptu positum potest esse, fratres carissimi, quam de id quod amplius quam opus est tibi deus dignatus fuerit dare, elymosinam dando studeas peccata tua redimere?
 
non hoc iubet deus, ut ea quae tibi vel tuis necessaria sunt debeas erogare; de quibus etiam apostolus dicit: non ut aliis sit refrigerium, vobis autem tribulatio.
 
Superflua non ille sibi indiget expendere, sed tibi vult in aeterna beatitudine conservare.
 
Nam et pauperes ideo esse voluit, ut divites haberent quomodo peccata sua redimerent: potuit enim deus omnes homines divites facere, sed divitibus voluit locum misericordiae providere.
 
Non enim pro suo merito pauci divites plus colligunt quam illis opus est, et multi pauperes non colligunt nec quod ipsis necessarium est.
 
Hoc enim, sicut iam dixi, divinae misericordiae artificium est: ut dum pauperes patienter egestatem tolerant, indulgentiam peccatorum accipiant; similiter et divites dum superflua misericorditer erogant, et a peccatis se redimant, et ad praemia aeterna perveniant.
 
Considerate, fratres carissimi, et videte quia nulla excusatio nobis potest remanere, per quam dicamus peccata nostra nos non potuisse redimere.
 Potes forsitan dicere quod carnem tuam ieiuniis ac vigiliis non possis adfligere, a vino vel a carnibus non valeas abstinere: numquid potes dicere quod ea quae tibi amplius quam opus erat deus dedit, non possis pro peccatis tuis pauperibus erogare?
sed tu forte respondes et dicis: ex eo quod mihi deus amplius dederit volo filiis vel filiabus meis argentum emere, ornamenta pretiosissima conparare.
 
Cui ego respondeo: ornamenta quidem emis, sed peccata non redimis.
 
Et quia non solum decimae non sunt nostrae, sed ecclesiis deputatae, verum quicquid amplius quam nobis opus est a deo accipimus pauperibus erogare debemus, si quod eis deputatum est nostris cupiditatibus vel vanitatibus reservamus, quanti pauperes in locis ubi nos sumus fame vel nuditate mortui fuerint, noverimus nos rationem de animabus illorum in die iudicii reddituros.
 
Est adhuc aliud genus elymosinarum, de quo possumus sine ullo corporis labore peccata nostra redimere.
 
Si enim ita sit pauper, ut nec aurum habeat nec frumentum nec vinum vel oleum, unde corporalem elymosinam faciat; quia non potest fieri ut ab aliquibus hominibus non patiatur iniuriam, toto corde omnibus inimicis suis indulgeat, et nullum peccatum remaneat quod eius conscientiam mordeat, et securus in oratione dominica dicat: dimitte nobis debita nostra, sicut et nos dimittimus debitoribus nostris; et implebitur in eo illud quod christus in evangelio promittere dignatus est, dicens: si dimiseritis hominibus peccata eorum, dimittet et vobis pater vester caelestis peccata vestra, et illud: date, et dabitur vobis; dimittite, et dimittetur vobis.
 
Videte, fratres carissimi, quia sicut et illa alia de qua prius diximus, ita et in hac elymosina nullus potest invenire unde se valeat excusare; nec aliquam rationem dare poterit quod eam implere non possit.
 
Ista enim elymosina per quam in nobis peccantibus veniam damus, non de cellario, non de horreo vel de saccello, sed de cordis thesauro profertur, de quo ipse dominus dixit: bonus homo de bono thesauro cordis profert bona.
 
De illis ergo quae supra diximus, id est, auro argento frumento vino et oleo multi se possunt pauperes excusare: illam vero elymosinam, quae de corde profertur, qua fronte aut qua conscientia ullus homo se dicturus est habere non posse?
 
et ideo, quia non habemus unde nos excusare possimus, cui deus amplius dederit quam illi opus est, de superfluis redimere peccata sua festinet: ille vero qui captivos redimere et pauperes pascere vel vestire non praevalet, contra nullum hominem odium in corde reservet, et inimicis suis non solum malum pro malo non reddat, sed etiam diligat, et pro eis orare non desinat: certus de promissione vel de misericordia domini sui, libera conscientia ante tribunal christi dicere poterit: da, domine, quia dedi: dimitte quia dimisi; ea tamen condicione, ut postea quam talibus elymosinis coeperit peccata sua redimere, quia numquam illi deerunt minuta peccata quae cotidie redimat, crimina capitalia non admittat propter illud quod scriptum est: qui baptizatur a mortuo, et iterum contingit mortuum, quid proficit lavatio eius?
 et illud: sicut odibilis fit canis, quando revertitur ad vomitum suum, ita peccator, quando revertitur ad peccatum suum.
Sed dum ista duo genera elymosinarum insinuare videmur, forte dicit aliquis: ecce ego nec terrenam substantiam habeo, quam possim pauperibus erogare, nec ab aliquo iniuriam patior, cui indulgentiam dando possim peccata mea redimere: quid facturus sum, qui nec ista habeo, nec ieiunare a vino vel a carnibus valeo abstinere?
 
qui enim ista dicit, poteram ei respondere, falsum esse quod conatur adserere: quia nullus homo in hoc mundo invenitur, qui numquam ab aliis iniuriam patiatur.
 
Tamen adquiescamus ista esse ut adserit: sic tamen adquiescamus, ut ei demonstremus esse adhuc tertium elymosinarum genus, quod ita omnes excusationes possit excludere, ut nullus umquam inveniat quod ei possit obponere.
 
Ecce dixisti te nec abundanter fructos colligere, unde victum ac vestitum possis pauperibus dare; nec iniurias sustinere, quas inimicis debeas indulgere: et ideo dubitas quod non habeas unde possis peccata tua redimere.
 
Accipe ergo et fideliter tene praeclarum ad praecipuum tertium elymosinarum genus.
 
Sit in te bona voluntas, omnes homines dilige sicut te ipsum, pro omnibus ora, et hoc illis desidera quod et tibi, et clamatur tibi ab angelis: pax hominibus bonae voluntatis.
 
Et quia bona voluntas ipsa est caritas, si illam habere volueris impletur in te illud quod scriptum est: caritas operit multitudinem peccatorum.
 
Agnosce ergo quia sublata est omnis excusatio vel contradictio tua.
 
Non enim poteris dicere quod bonam voluntatem habere non possis: quia potest fieri quod non velis, numquam tamen probare poteris quod non possis.

 Et ideo tanta beneficia et tam praeclara medicamenta domini et salvatoris nostri non neglegenter sed fideliter accipere et custodire cum ipsius adiutorio laboremus: ut non solum indulgentiam peccatorum accipere, sed etiam ad aeterna mereamur praemia pervenire.
De illis duabus elymosinis quae secundo vel tertio positae sunt, unum, ut in nobis peccantibus dimittamus, et ut pro inimicis nostris oremus, et eos toto corde diligamus, et aliud, ut per bonam voluntatem et veram caritatem, quae operit multitudinem peccatorum, in nobis deum propitium fieri laboremus, ita aperta est ista ammonitio, ut expositore omnino non egeat.
 
Illam vero elymosinam, quam primo loco posuimus, per quam ex eo, quod nobis deus amplius dat quam nobis opus est, et peccata redimere, et praemia nobis aeterna possimus inspirante domino praeparare, consilium meum si iubetis audire, cum gaudio illam et cum laetitia poteritis deo auxiliante perficere.
 
Quotiens aut messes aut vindemias colligitis, et vestras et omnium qui ad vos pertinent conputate expensas, simul etiam et illud quod in fisco daturi estis; et id quod vobis superesse cognoscitis, quia non vobis proprie datum est, sed, sicut iam dictum est, dispensandum per vos pauperibus transmissum est, aut totum aut quantum deus cordi vestro inspiraverit sequestrate, et sic sit apud vos, quomodo si hoc iam in manu dei obtuleritis.
 
Hoc si, secundum quod credimus, fideliter facere volueritis, venientibus captivis et pauperibus non solum non exasperatur aut contristatur animus vester, sed etiam laetificatur et gaudet; dum ea quae pro amore dei necessitatibus pauperum deputastis, cum summo desiderio expendere festinetis; et inpletur in vobis illud quod scriptum est: hilarem datorem diligit deus, et illud: qui dat pauperibus, numquam egebit, et illud: sicut aqua extinguit ignem, sic elymosina extinguit peccatum, et quod in evangelio ipse dominus dixit: verumtamen date elymosinam, et ecce omnia munda sunt vobis.
 
Quod ipse praestare dignetur, qui cum patre et spiritu sancto vivit et regnat per omnia saecula saeculorum. Amen.