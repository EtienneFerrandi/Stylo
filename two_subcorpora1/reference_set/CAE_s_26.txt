 De elemosina et de caelesti misericordia ad quam per terrenas misericordias pervenitur.
Audivimus, cum evangelium legeretur, dilectissimi fratres, inter reliquas beatitudines quas humano generi, immo bonis hominibus pietas divina concessit, etiam misericordiae praemia dominum praedicasse.
 
Sic enim ait: beati misericordes, quoniam misericordiam consequentur.
 
Dicit et alibi: iudicium sine misericordia his qui non fecerunt misericordiam; et alibi legimus: misericordiam volo, et non sacrificium.
 
Psalmista etiam ita commemorat: iocundus homo qui miseretur et commodat; in memoria aeterna erit iustus, ab auditu malo non timebit.
 
Certe, fratres dilectissimi, audistis praeconia et laudes misericordiae: desiderate et concupiscite eam: quaerite illam fideliter, et cum inveneritis, fortiter retinete in hoc saeculo, ut vos illa non despiciat in futuro.
 
Omnis homo, fratres dilectissimi, hoc desiderat, ut cum in die iudicii venerit, misericordiam ibi inveniat; et si toti hoc desideramus, si omnes homines misericordiam in futuro volumus invenire, faciamus illam patronam in hoc saeculo, ut nos illa dignetur susceptos habere et defendere in futuro.
 
Nam si illam despicimus in patria nostra, quomodo nos illa dignatur aspicere in patria sua?
 
omnis homo, fratres dilectissimi, qui causam ante terrenum iudicem se dicturum esse cognoverit, patronos sibi utiles requirit, et advocatos studet peritissimos providere.
 
Et si hoc ille facit, qui ante illum iudicem dicturus est causam, quem et circumvenire, cui et subripere et fallere potest, quem per eloquentiam quibusdam argumentis a iustitia potest avertere, et muneribus forte corrumpere, vel falsis laudibus et fictis adulationibus depravare: si sic se praeparat homo ante hominem causam dicturus, quanto magis nos dicturi causam ante aeternum iudicem, non solum de operibus sed etiam de sermonibus nostris, nec solum de sermonibus sed etiam de cogitationibus, ante illum utique iudicem cui cordis secreta non latent, qui teste non indiget, qui argumenta non quaerit, cuius oculis exposita et nuda sunt omnia?
  dicturi ergo causas ante talem iudicem, faciamus nobis patronam misericordiam, ut ipsa causas nostras dicere, immo ipsa pro nobis intercedere dignetur.
Legimus enim in psalmo: domine, in caelo misericordia tua.
 
Est in caelo misericordia, ad quam per terrenas misericordias pervenitur.
 
Et ideo, dum possumus, fratres dilectissimi, festinemus nobis caelestem misericordiam facere in hoc mundo patronam; quantum possumus, conemur illam diligere, et dignum illi honorem semper inpendere.
 
Sicut iam supra dixi, ipsa sit advocatus noster, ipsa patronus; ipsa dignetur causas nostras ante tribunal aeterni iudicis dicere, ipsa pro nobis interpellare, ipsa nos dignetur aeterno iudici praesentare.
 
Si illa nobis cum ibi venerit, ipsa nos de diaboli accusatione defendet, et in aeterna beatitudine introducet.
 
Ipsa est caelestis misericordia, quae in die iudicii dictura est: venite benedicti patris mei, percipite regnum; quia esurivi, et dedistis mihi manducare, et cetera.
 
Quae est ista caelestis misericordia? caelestis et vera misericordia christus dominus noster est.
 
Quam dulcis et quam pia misericordia, quae, cum illam nemo quaereret, ipsa ultro de caelo descendit, et, ut nos erigeret, se humiliavit! percussus est, ut vulnera nostra sanaret; mortuus est, ut nos de morte perpetua liberaret; in inferna descendit, ut praedam, quam diabolus rapuerat, disruptis eius faucibus et exulceratis inferni visceribus ad superna revocaret; in caelis ascendit, ut spem nostram in alto erigeret.
 
Quis enim digne laudare possit tantam misericordiam? quis tantam pietatem dignis praeconiis possit extollere?

non illi sufficit quod pro nobis descendit, mortem gustavit, et resurrexit: adhuc insuper nobis cum usque ad consummationem saeculi se futurum esse promisit, sicut ipse in evangelio dicit: ecce ego vobis cum sum omnibus diebus usque ad consummationem saeculi.
 
Videte pietatem domini, fratres: iam ad dexteram patris sedet in caelo, et tamen adhuc nobis cum laborare dignatur in mundo.
 
Nobis cum esurire, nobis cum sitire, nobis cum algere, nobis cum peregrinari, nobis cum non dedignatur etiam mori et in carcerem mitti.
 
Aut forte non est verum quod suggero, fratres?
 
ipsum dominum interrogemus, et ipse nobis hoc plenius dicere pro sua pietate dignabitur.
 
Esurivi, inquid, sitivi, hospes fui, infirmus fui, in carcere fui, et visitatis me.
 
Videte quanto circa nos amore agitur, ut in nobis ista omnia per ineffabilem caritatem sustinere dignetur.
 
Ista enim vera et caelestis misericordia, hoc est, christus dominus noster fecit te, cum non esses: quaesivit te, cum perisses: redemit te, cum te crudeliter vendidisses.
 
Vnde, fratres carissimi, vel quaesiti et inventi quaeramus eum qui nos tantum dilexit, ut pro nobis etiam mortem crucis dignanter exciperet.

 Sed quid dico, quaeramus illum? atque utinam, quomodo ab illo cotidie requiri novimus, sic ab eo inveniri vellemus.
Ipse est enim qui dixit: venit filius hominis quaerere et salvum facere quod perierat.
 
Cotidie christus generi humano se dignatur ingerere: sed, quod peius est, non omnes volunt cordis sui hostium aperire.
 
Quare hoc? sine dubio quia tenebrosa opera agunt, ideo lucem suscipere nolunt, sicut ipse dominus in evangelio dixit: omnis qui male agit odit lucem, et non venit ad lucem.
 
Omnes boni humiles et mansueti, qui bene agunt, lucem christi libenter excipiunt.
 
Omnes mali superbi et cupidi christum cotidie etiam cum iniuria de corde suo repellunt; nec solum repellunt, sed, quod peius est, etiam crucifigunt.
 
Sic enim de talibus dicit apostolus: iterum, inquid, in semedipsis christum crucifigentes.
 
Et ideo admoneo, fratres, et rogo ac supplicio, ut unusquisque adtendat conscientiam suam, et quia christum ab homine opera mala repellunt, quicquid in se sordidum unusquisque reppererit, per dei adiutorium mundet: quicquid tenebrosum, inluminet: quicquid perditum, reparet: quicquid mortuum, per paenitentiam ipso christo adiuvante resuscitet; ut veniens christus inveniat ubi requiescat, ubi, sicut scriptum est, etiam caenare et manere dignetur.
 
Qui vero bonam et puram conscientiam se habere cognoscunt, quantum possunt, cum dei adiutorio in se munera et beneficia divina custodiant, et ex omni parte solliciti sint, ne qualemcumque aditum diabolus inveniat, unde eorum animam subtili calliditate decipiat.
 
Ecce, fratres dilectissimi, sicut superius dicere coeperam, venit christus, hoc est, caelestis misericordia cotidie ad hostium domus tuae: non solum spiritaliter ad animam tuam, sed etiam corporaliter ad domum tuam.

 Nam quotienscumque ad domum tuam pauper accedit, christus sine dubio venit, qui dixit: quamdiu fecistis uni ex minimis istis, mihi fecistis.
Et ideo non obduretur cor tuum: porrege christo nummum, a quo desideras accipere regnum: porrege illi bucellam, a quo desideras vitam: suscipe illum in hospitiolo tuo, ut te ille recipiat in paradiso suo: da illi elimosinam, ut tibi reddat vitam aeternam.
 
Qua fronte vis cum illo regnare in caelo, cui elimosinam porregere dedignaris in mundo?
 
nam si tu illum suscipis in peregrinatione ista, ille te suscipit in beatitudine sua: si tu illum contemnis hic in patria tua, et ille te despicit et contemnit in gloria sua; et impletur in te illud quod psalmista dicit: domine, in civitate tua imaginem ipsorum ad nihilum rediges.
 
Si enim nos in civitate nostra, id est, in hac vita imaginem dei pro nihilo ducimus, timere debemus, ne ille in civitate sua, id est, in vita aeterna ad nihilum redigat imaginem nostram.
 
Facite ergo vobis, fratres, sicut iam dixi, patronam misericordiam; ut cum ante tribunal aeterni iudicis avari audituri erunt discedite a me maledicti in ignem aeternum, ad vos pro misericordiae largitate vox illa felix et desiderabilis dirigatur: venite benedicti, percipite regnum.
 
At quod vos dominus pro sua pietate perducat. Amen.
 
