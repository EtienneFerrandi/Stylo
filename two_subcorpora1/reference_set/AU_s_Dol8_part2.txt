

5. Ideo Dominus, quoniam illi, qui peccata sua post se ponunt, et videre se nolunt et ab agnoscendis dissimulant, minatur peccatori: Haec fecisti, et tacui. Quid est: tacui? Non vindicavi, non punivi, non in gehennas misi. Fecisti et vixisti, et iterum fecisti, quia parcentem irrisisti. Suspicatus es iniquitatem, quod ero tibi similis, id est: putasti me similem tibi, quasi et mihi placeat iniquitas sicut tibi. Vides ergo quantum tibi prosit, si tibi displiceat iniquitas tua. Hinc enim incipis esse similis Deo, ne perversus velis esse Deum similem tibi. Vide enim quam sis perversus: Deus te fecit ad similitudinem suam, et tu vis Deum adducere ad similitudinem tuam. Ergo fecisti, et tacui, hoc est: non vindicavi. Suspicatus es iniquitatem, quod ero tibi similis. Mali omnes, iniqui, perditi, blasphemi et scelerati hoc dicunt: " Vere, si ista quae facimus Deo displicerent, non viveremus ". Quid est: " si ista Deo displicerent, non viveremus "? Hoc dicis? Ergo placent ista Deo. Suspicatus es iniquitatem: non placent ista Deo, non tibi erit similis Deus. Corrige te potius et tu eris similis Deo. Sed non vis, ponis te post te; non facis quod scriptum est: Et peccatum meum ante me est, sed ponis te post te. Audi quod sequitur: Arguam te et constituam te ante faciem tuam. Quod tu, inquit, non vis, ego facio: pono te ante te, punio te de te. Ergo fac, ne ille faciat; pone te ante te et dic securus: Quoniam iniquitatem meam ego agnosco, et peccatum meum contra me est semper; non sit ante te, quia ante me est; averte faciem tuam, unde ego non averto; ignosce, quod ego agnosco. Ergo noli timere ut moriaris, confitere ne moriaris.

6. Vide iam confessionem laudis: quia in confessione peccati displicuisti tibi, in confessione laudis placebit tibi Deus. Displiceat tibi quod tu in te fecisti, placeat tibi qui te fecit. Peccatum enim opus est tuum, Dei opus es tu. Odit Deus opus tuum in opere suo. Ad illum ergo convertere, ei confitere, et te accusando et illum laudando tunc eris rectus. Perversi enim homines contraria faciunt: se laudant, Deum accusant. Vide et, si in te agnoscis, emenda, quia, etsi iam non es quod dicturus sum, fuisti aliquando. Perversorum hominum mos iste est. Blasphemi, quando boni aliquid faciunt, se volunt laudari; quando mali aliquid faciunt, Deum volunt accusare. " Ingrate, inquit inflatus et arrogans spiritus, ingrate, ego tibi illud et illud praestiti, et in te ista et ista contuli ". Ibi quasi crepantibus buccis sonat: " Ego, ego! ". Contra, si peccatum deprehenditur, si furtum, si adulterium, si quid huiusmodi, cum argui coeperis sub praesentia ducis, dicis: " Fatum meum malum ", aut si fatum non nominas: " Deus si nollet, numquid fecissem? ". Sive de compendio accuses Deum, sive circumeundo per fatum - quoniam in fato stellas accusas: stellae autem opera Dei sunt -, quomodolibet Deum vis reprehendere, te defendere. Corrige, et quod sursum ponebas, deorsum sit; quod deorsum feceras, sursum leva. Peccasti: te accusa. Bene fecisti: Deum lauda.

7. In peccato tuo dic vocem psalmi: Ego dixi: Domine, miserere mei; sana animam meam, quia peccavi tibi. Hic dic: " Ego ". Ubi dicis: Peccavi tibi, ibi dic: " Ego ". Quid inde tollis te, ubi Deus non inveniet nisi te? Attende et disce. Ego, inquit, dixi: Domine, ego peccavi tibi. Ego dixi. Memento quia ego dixi, non fatum, non fortuna, non tu, non denique diabolus ipse, quia, nisi vellem, non consensissem. Nam et diabolum accusare et seipsum excusare non est bonum. Etenim Deus dare iussit veniam confitentibus. Tu non fecisti: non tibi ignoscitur, quia nihil fecisti. Rogas veniam: confitere culpam, ne invenias poenam. Ipse autem diabolus vult ut sibi irascatur; quando accusatur, gaudet omnino, dummodo tibi tollat confessionem. Quando ergo peccas, dic: " Ego "; quando autem bene facis, dic quod apostolus ait: Non ego vivo, sed gratia Dei mecum. Eris correctus confitendo peccata tua et laudem Dei: opera tua mala, illius bona. Et confiteris Domino, quia bonus est; et confitenti tibi non - quasi in ista transitoria vita - ad tempus miseretur, quoniam in saeculum misericordia eius. Conversi ad Dominum.