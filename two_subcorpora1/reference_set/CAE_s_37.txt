 De amore inimicorum.
Scio et credo caritatem vestram sapienter intellegere, non esse sine causa quod vos de vera et perfecta caritate tam frequenter ammoneo: hoc enim ideo facio, quia ad omnium peccatorum vulnera nullum medicamentum tam salubre et tam efficax esse cognosco.
 
Additur et hoc, quod cum tam magnum sit verae et perfectae caritatis remedium, nullus tamen invenitur qui eam cum dei adiutorio habere non possit.
 
In reliquis operibus bonis interdum potest aliquis qualemcumque excusationem praetendere; in habenda autem dilectione nullus se poterit excusare.
 
Potest mihi aliquis dicere: non possum ieiunare; numquid potest dicere: non possum amare?
 
potest dicere: propter infirmitatem corporis mei non possum a vino vel a carnibus abstinere; numquid potest dicere: non possum diligere?
 
potest dicere, virginitatem se non posse servare, non posse res totas vendere et pauperibus erogare; numquid potest dicere: non possum inimicos meos diligere, et in eos qui in me peccaverunt indulgere?
 
nemo se circumveniat, fratres carissimi, quia deus neminem fallit.
 
Cum enim multa sint quae propter fragilitatem humanam corporaliter non possumus implere, caritatem tamen in corde nostro deo inspirante, si in veritate volumus, sine aliqua dubitatione habere poterimus.
 
Multa enim sunt, quae de horreo vel canava vel cellario aliquotiens proferre non possumus; de thesauro vero cordis nimis foedum et turpe est, si aliquam excusationem praetendere videamur.


Non enim ibi aut pedes laborant currendo, aut oculi videndo, aut aures audiendo, aut manus operando lassantur, ut nos per ipsam fatigationem excusare conemur.
Non nobis dicitur: ite ad orientem, et quaerite caritatem; navigate ad occidentem, et invenietis dilectionem.
 
Intus in corde nostro, unde nos iracundia excludere solet, redire iubemur, dicente propheta: redite praevaricatores ad cor.
 
Non enim, sicut iam dixi, in longinquis regionibus invenitur, quod a nobis dominus repetit: intus ad cor nostrum nos mittit.
 
In nobis enim posuit quod requirit, ubi tota caritatis perfectio in animi voluntate vel bonitate consistit; de qua voluntate vel bonitate pastoribus angeli clamaverunt: pax in terra hominibus bonae voluntatis.
 
Et ideo, quia nulla nobis ante tribunal christi excusatio esse poterit, cum dei adiutorio totis viribus laboremus, ut in animis nostris plus praevaleat bonitas quam malitia, plus patientia quam iracundia, plus benignitas quam invidia, plus humilitas quam superbia; et ut totum brevi sermone concludam, sic totum cor nostrum obtineat caritatis dulcedo, ut in nobis amaritudo odii locum habere non possit.
 
Sed dicit aliquis: nulla ratione possum inimicos meos diligere.
 
In omnibus scripturis sanctis deus tibi dixit quia potes: tu e contra te non posse respondes.
 
Considera nunc, utrum deo an tibi debeat credi.
 
Et ideo, quia mentiri non potest veritas, iam vanas excusationes suas relinquat humana fragilitas: quia nec inpossibile aliquid potuit imperare qui iustus est, nec damnaturus est hominem pro eo, quod non potuit vitare, qui pius est.


 
Quid tergiversamur incassum? nemo enim quantum possumus melius novit, quam qui nobis ipsum posse donavit.
Tot viri, tot mulieres, tanti pueri, tantae et tam delicatae puellae flammas et ignes et gladios et bestias pro christo aequanimiter pertulerunt: et nos stultorum hominum convicia dicimus tolerare non posse; et interdum pro parvissimis damnis, quae nobis malorum hominum nequitia inferuntur, si possumus etiam usque ad mortem illorum nostras iniurias vindicamus.
 
Vnde nescio qua fronte vel qua conscientia cum omnibus sanctis in aeterna beatitudine partem habere desideramus, quorum exempla sequi nec in rebus minimis adquiescimus.
 
Sed sunt aliqui, qui testimonium scripturae divinae iracundiae suae aestimant suffragari.
 
Dicunt enim scriptum esse: amat anima mea amantem se; et dum auctoritatem divinam male intellegunt, de medicamentis sibi vulnera faciunt.
 
Qualiter autem hoc et debeat et possit intellegi, adtendat caritas vestra.
 
Amat, inquit, anima mea amantem se.
 
Licet et de hominibus secundum litteram sentiri debeat, tamen certius de deo intellegi debet, quia nullus nos melius quam ipse diligit.
 
Nam si boni tantummodo amandi sunt, quid dicimus de deo nostro, de quo scriptum est: sic deus dilexit mundum, ut filium suum unigenitum daret?
 
quid enim boni fecerat mundus, ut illum sic diligeret deus?
 omnes enim homines, non solum malos, sed etiam originali peccato mortuos christus dominus noster invenit: et tamen, etiam cum tales essemus, dilexit nos, et tradidit semetipsum pro nobis; ac per hoc amavit etiam non amantes, sicut et paulus apostolus dicit: christus pro impiis mortuus est.
Et pro ineffabili pietate universo generi humano hoc exemplum dedit, dicens: discite a me, quia mitis sum et humilis corde.
 
Quod et beatus apostolus petrus in epistola sua similiter praecipit, dicens: christus pro nobis passus est, relinquens vobis exemplum, ut sequamini vestigia eius.
 
Quod exemplum domini secuturi sumus? numquid ut mortuos suscitemus?
 
numquid ut supra mare pedibus ambulemus? non utique; sed ut simus mites et humiles corde, et non solum amicos, sed etiam adversarios diligamus.
 
Vt sequamini, inquid, vestigia eius.
 
Dicit hoc etiam beatus evangelista iohannes: qui dicit se in christo manere, debet quomodo ille ambulavit et ipse ambulare.
 
Quomodo christus ambulavit? in cruce enim positus ita pro inimicis oravit, dicens: pater, ignosce illis, quia nesciunt quid faciunt.
 
Frenetici enim sunt, et a contrario spiritu possidentur: et, ut nos persequantur, maiorem persecutionem a diabolo patiuntur; et ideo magis ut liberentur, quam ut damnentur, orare debemus.
 
Sic enim fecit et beatus stephanus, qui gloriosissime primus christi vestigia sequutus est.
 Cum enim duris saxorum imbribus caederetur, pro se stans oravit, pro inimicis vero suis positis genibus totis viribus clamavit et dixit: domine iesu christe, ne statuas illis hoc peccatum.
Si ergo putamus nos non posse imitari dominum nostrum, imitemur saltim conservum nostrum.
 
Imitemur etiam et beatum iacobum, qui et ipse, cum a iudaeis lapidaretur, fixis genibus pro suis persequutoribus subplicavit.
 
Dominus quoque in evangelio, ut inimicos diligere debeamus, non dedit consilium, sed praeceptum.
 
Aliud est consilium, aliud praeceptum.
 
Consilium datur, ut virginitas conservetur, ut a vino et a carnibus abstineatur, ut vendantur omnia et pauperibus erogentur.
 
Praeceptum vero datur, ut iustitia custodiatur, ut omnis homo divertat a malo et faciat bonum.
 
Denique de virginitate dicitur: qui potest capere capiat; de iustitia vero non dicitur, qui potest facere faciat, sed: omnis arbor, quae non facit fructum bonum, excidetur et in ignem mittetur.
 
Consilium qui libenter audierit et fecerit, maiorem gloriam habebit: praeceptum qui non impleverit, nisi paenitentia subvenerit, evadere poenam non poterit.
 
Sic enim praecepit dominus: diligite inimicos vestros, benefacite his qui oderunt vos, et orate pro persequentibus et calumniantibus vos.
 Et si quaeris quam mercedem accipies, audi quod sequitur: ut sitis filii patris vestri qui in caelis est.
Advertite quia, si inimicos non diligimus, filii dei esse non possumus.
 
Et qua fronte dicimus in oratione: pater noster qui es in caelis?
 
aut qua conscientia dicere poterimus: dimitte nobis debita nostra, sicut et nos dimittimus?
 
sed dicit aliquis: ego audio scripturam dicentem: amat anima mea amantem se.
 
Amas filios et parentes? amat et latro, amat et leo, amat et draco, amant et ursi, amant et lupi.
 
Si enim amantes non diligimus, si filios vel parentes despicimus, peiores leonibus et supradictis bestiis sumus; si vero amantes tantum diligimus, nihil ab ipsis bestiis distare videmur, sicut et ipse dominus dixit: si enim diligitis eos qui vos diligunt, quam mercedem habebitis?
 
nonne et publicani hoc faciunt? et si salutaveritis fratres vestros tantum, quid amplius facitis?
 
nonne et ethnici hoc faciunt? qui ergo solos amicos diligunt, sicut ipsi videtis, adhuc in hac parte publicanis et gentibus similes sunt.
 
Vt ergo superiores et gentibus et bestiis simus etiam inimicos et adversarios diligamus; et timeamus illud quod dominus in evangelio dixit: serve male, omne debitum dimisi tibi, quia rogasti me: nonne et tibi oportuit misereri conservo tuo, sicut et ego tui misertus sum?
  et quid postea? tradidit eum tortoribus, donec redderet omne debitum.
Sic, inquid dominus, et pater meus caelestis faciet vobis, si non dimiseritis unusquisque fratri suo de cordibus vestris.
 
Et iterum ipse dominus ait: in hoc cognoscent omnes quia mei discipuli estis, si vos invicem diligitis; et iterum: hoc est mandatum meum, ut invicem diligatis; et iterum: qui universam legem conplevit, offendat autem in uno, factus est omnium reus.
 
Quod est hoc unum, nisi quod supra diximus, mandatum novum do vobis, ut vos invicem diligatis?
 
quod, inquam, est hoc unum, nisi illud quod apostolus dicit: omnis lex in uno sermone impletur in nobis: diliges proximum tuum sicut te ipsum?
 
sed ne forte aliquis dicat, locum hunc non sic debere intellegi, audiat de hoc mandato iterum apostolum sublimi voce clamantem: et si tradidero corpus meum ut ardeam, caritatem autem non habeam, nihil mihi prodest.
 
Ipsa est vera et germana caritas, quae non solum usque ad amicos, sed etiam usque ad ipsos pervenit inimicos; sicut et dominus noster tantam circa genus humanum cognoscitur habere caritatem, ut non solum supra bonos sed etiam supra malos pluviam dare, et solem suum cotidie oriri concedat.
 
Etiam et illud ante omnia cum grandi reverentia et timore recolere et retinere debemus, quod dominus in evangelio dixit: si dimiseritis, inquit, hominibus peccata eorum, dimittet et vobis pater vester caelestis peccata vestra; si non dimiseritis, nec pater vester caelestis dimittet debita vestra.
 
Apostolus etiam eadem praedicat dicens: nemini malum pro malo reddentes.
 
Benedicite persequentibus vos, benedicite et nolite maledicere; et iterum: noli vinci a malo, sed vince in bono malum; et iterum: non reddentes malum pro malo, nec maledictum pro maledicto, sed e contrario benedicentes.
 Beatus quoque evangelista iohannes, qui super pectus domini recubuit, in epistola sua ita nos ammonet dicens: qui fratrem suum odit, homicida est; et scitis quia omnis homicida non habet in se vitam aeternam manentem; et iterum: qui dicit se in lumine manere, et fratrem suum odit, in tenebris est, et in tenebris ambulat, et nescit quo vadat; quoniam tenebrae obcaecaverunt oculos eius.
Hoc loco fratrem omnem hominem debemus accipere.
 
Dicit etiam ipse beatus iohannes: si quis dixerit quoniam diligo deum, et fratrem suum odit, mendax est: qui enim non diligit fratrem suum quem videt, deum quem non videt quomodo potest diligere?
 
sed iam, si iubetis, ista sufficiant.
 
Sunt enim innumerabilia tam in novo quam in veteri testamento, quae causam de qua loquimur validissimis testimoniis confirmare videntur; quae omnia longum est ut nunc caritatis vestrae auribus intimentur.
 
Sed a sanctis animabus etiam parva pro magnis accipiuntur: quia et revera, cui parva sed tamen magna non prosunt, plura prodesse nihil poterunt.
 
Ergo, fratres carissimi, considerantes illud quod iam saepe dictum est, quia omnis lex in uno sermone impletur in nobis, id est, diliges proximum tuum sicut te ipsum, non solum amicos sed etiam inimicos diligite: quia quicumque hoc implere nolunt, reliqua illis opera bona prodesse non poterunt.
 
Et ideo ita omnibus inimicis vestris dimittite ut cum secura conscientia possitis in oratione dicere: dimitte nobis debita nostra, sicut et nos dimittimus debitoribus nostris.
 
Quod ipse prestare dignetur, qui vivit et regnat in saecula saeculorum. Amen.