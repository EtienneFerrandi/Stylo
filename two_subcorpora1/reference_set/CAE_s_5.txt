 Admonitio ut pro salute animae aspera praedicatio non solum non respuatur, sed etiam ardenti desiderio requiratur.
Quotienscumque, fratres carissimi, tam pro vestra quam pro mea salute mihi necesse est aliqua dura vel aspera praedicare, considerantes periculum meum debetis hoc aequanimiter ac patienter accipere; quia praedicatio aspera aegrotis medicamenta providet, sanis ornamenta conponit.
 
Non est enim leve, quod per prophetam spiritus sanctus sacerdotibus domini comminatur: si, inquid, non adnuntiaveris iniquo iniquitatem suam, sanguinem eius de manu tua requiram; et iterum: clama, ne cesses, quasi tuba exalta vocem tuam, et adnuntia populo meo peccata eorum; et illud quod neglegenti sacerdoti nimium terribiliter de evangelio dicitur: serve male, quare non dedisti pecuniam meam nummolariis, et ego veniens cum usuris exegissem?
 
et post haec: inutilem, inquit, servum proicite in tenebras exteriores, ubi est fletus et stridor dentium.
 
Ecce qualem sententiam sacerdos neglegens sustinebit, qui verbum dei assidue praedicare noluerit.
 
Et ideo, fratres carissimi, quotiens vobis aliqua pro salute animae vestrae humiliter suggero, absolvo apud deum conscientiam meam.
 
Timeo enim et nimium expavesco heli sacerdotis exemplum, qui pro eo quod audiens filios suos adulteria committere, dissimulavit eos aut caedere, aut de communione suspendere, sed tantummodo leniter ammonuit dicens: filii, non est bonum quod de vobis audio: si homo in hominem peccaverit, rogabit pro eo sacerdos; si autem ipse sacerdos deliquerit, quis exorabit pro eo?
 
et tamen licet hoc dixerit, quia in eos non cum grandi severitate distrinxerit, et ipse retro cadens de sella fractis cervicibus mortuus est, et nomen eius de libro vitae deletum est; et una die triginta milia de populo interfecta sunt, et duo filii eius occisi sunt, et arca testamenti ab inimicis capta est.
 
Ecce quam grave malum factum est per neglegentiam sacerdotis, qui noluit timere illud quod supra dictum est: si non adnuntiaveris iniquo iniquitatem suam, sanguinem eius de manu tua requiram.
 
Ista enim tam terribilis sententia mihi intolerabilem metum facit; et ideo me vobis inportunum existere, et frequentius clamare conpellit.
 Et quia neglegens sacerdos quam gravi fuerit plaga percussus audistis, finees sacerdos, qui sanctam severitatem tenuit, videte quid a domino audire meruit.
Cum enim duos adulteros simul uno ictu percutiens occidisset, domino dicente audire promeruit: finees sacerdos zelo meo commotus revocavit iram meam, ne disperderem populum; et ideo de ipso in psalmo scriptum est: stetit finees et exoravit, et cessavit quassatio; et reputatum est illi ad iustitiam a generatione in generationem usque in saeculum.
 
Sed quando peccatores pro suis criminibus castigantur, quod peius est, non toti humiliter et oboedienter accipiunt; sed plures sunt qui inpudentissima fronte respondere non erubescunt, dicentes: numquid ego hoc solus feci?
 
numquid non illi et illi aut similia aut peiora fecerunt?
 
numquid non talia clerici etiam maioris ordinis faciunt?
 
infelix! solatium tibi est turba miserorum.
 
Numquid ideo unusquisque peccator minus poterit torqueri, si cum ipso infinitae peccatorum multitudines aeterno supplicio coeperint cruciari?
 
quanto melius erat unicuique, ut peccatorum suorum mala fugiens humili confessione clamaret: ego dixi domine miserere mei, sana animam meam quia peccavi tibi; et illud: iniquitatem meam ego agnosco, et peccatum meum contra me est semper; et magis exempla illorum, qui post multa peccata bene conversi sunt, pro remedio animae sequeretur; et non sibi illos proponeret imitandos, quibus post breve gaudium succedit sine fine supplicium.
 
Solent etiam et hoc profana temeritate desperantes de dei iustitia criminosi vel neglegentes dicere, quod multi talia aut forte peiora crimina conmittentes nihil mali in hoc saeculo patiantur, sed et sani et divites in omni prosperitate permaneant.
 
O infelix et nimium lugenda praesumptio! ergo capitalia crimina committentes superbi et impii ideo tibi videntur esse beati, quia nihil mali in hoc saeculo patiuntur?
  audi de talibus scripturam dicentem: in laboribus hominum non sunt, et cum hominibus non flagellabuntur: ideo tenuit eos superbia eorum, operti sunt iniquitate et impietate sua; prodiit quasi ex adipe iniquitas eorum.
Ideo enim in hoc saeculo minime flagellantur, quia pro nimietate scelerum suorum aeterno supplicio reservantur: non enim brevi tempore castigari poterunt, quibus necesse erit sine fine torqueri.
 
Nam dominus ac deus noster, qui istos pro sua iustitia castigare dissimulat, filios suos diversis tribulationibus exercere non cessat, secundum illud quod scriptum est: flagellat deus omnem filium quem recipit: et illud, ego quos amo arguo et castigo.
 
Si omnem filium flagellat quem recipit, ergo quem non flagellat non recipit; et si omnem quem amat castigat, ergo quem non castigat non amat.
 
Et hoc ut ita fiat, non dei potentia operatur, sed illorum nequitia sustinere meretur, secundum illud quod scriptum est: ut sordens sordescat adhuc, et iustus iustificetur adhuc.
 
Haec ergo diligentius et adtentius cogitet, qui se in conparatione peiorum minus peccare putat, et dum adhuc anima ista peccatrix in isto fragili corpusculo continetur, remedia sibi in aeternum mansura provideat; ne forte si eum delectat brevi tempore purpura indutum et bysso inter opes et delicias voluptati vel luxuriae infeliciter deservire, necesse illi sit postmodum inter inferni flammas sine ullo iam remedio guttam refrigerii postulare.
 
Sed quando haec luxuriosi audiunt, velut frenetici amisso sanitatis sensu invidere solent et subsannare illos, a quibus eis cum grandi labore talia praedicantur.
 
Rideant quantum volunt, habent pro nobis dominum respondentem: beati qui lugent, quoniam ipsi consolabuntur; habent et illi ipsum dominum dicentem: vae vobis qui ridetis nunc, quia lugebitis et flebitis; vae qui saturati estis, quia esurietis.
 
Inrideant ergo nos superbi: nos tamen pro eorum salute, licet minus digni, die noctu que cum rugitu et gemitu dei misericordiam supplicemus, confidentes de illius ineffabili pietate, quod eos cito inter filios suos ita dignabitur castigare, ut per ipsam castigationem ab omnium peccatorum praecipitio revocentur, et dignam paenitentiam agentes cum sanctis mereantur praemia aeterna percipere; quod tamen tunc in veritate fieri poterit, quando sine aliqua mora peccator ad paenitentiae medicamenta confugerit.
 
Vos vero, fratres carissimi, agnoscentes quam gravis sarcina cervicibus inmineat sacerdotum, a quibus omnium animae requirendae sunt, sicut iam supra suggessimus, videntes quae mala neglegens heli sacerdos incurrerit, et quam gloriam finees, qui zelo dei commotus est, domino remunerante perceperit, secundum vestram consuetudinem ea quae vobis praedicantur, etiam si aliquotiens amara videantur et aspera, libenter excipite.
 Et vos enim bene nostis, quod non semper medici dulces potiones porrigunt aegrotantibus, sed frequenter amaras et asperas, nonnumquam etiam ferramentis aliqua membra secare et cauteriis exurere solent; et totum illi qui, infirmi sunt patienter excipiunt, dum post brevem tribulationem longam sanitatem recipere cupiunt.
Et nos ergo, qui, licet minus digni, tamen qualescumque medici spiritales esse videmur, necesse nobis est, non semper blanda et mollia, sed aliquotiens aspera vel dura illis qui in anima aegrotare videntur ingerere.
 
Quomodo enim per amarissimam potionem digeruntur humores mali, sic per asperam castigationem mores pessimi minuuntur.
 
Nam illud quale est, fratres carissimi, quod medici corporum, quando ad aegrotos venire dissimulant, cum grandi humilitate rogantur, praemia et munera promittuntur; et tamen dubium est utrum aliquid illorum medicamenta proficiant: nos vero, qui de medicamento spiritali in nullo penitus desperamus, et nec terrenum praemium nec aliqua temporalia lucra requirimus, num ideo fastidiri debemus, quia nos ultro ingerimus, et nihil aliud quam paenitentiam et correctionem in aegrotantibus invenire desideramus?
 
carnalis enim medicus utrum relevare possit aegrotum, incertum est: spiritalis vero medicina si libenter accipiatur, absque ulla dubitatione, etiamsi multis peccatis vulnerata sit, etiamsi mortua sit, anima suscitatur.
 
Quare ergo cum tam grandi expensa et cum multis doloribus requiritur sanitas corporum, et, cum sine ulla expensa tribuatur, ab aliquibus non libenter accipitur sanitas animarum?
 
quare hoc, fratres? quia multi sunt qui maiorem curam habent in carne sua, quam in anima sua.
 
Sed oportebat illis, ut erga animam, ubi imago dei est, maiorem sollicitudinem semper inpenderent: quia quando caro, quae modo tantum diligitur, vermibus devorari coeperit in sepulchro, anima deo ab angelis praesentabitur in caelo; et ibi aut si bona fuerit, coronatur, aut si mala, in tenebras exteriores proicitur.
 
De quibus tenebris adtentius supplicemus ut nos dei misericordia liberare dignetur.
 