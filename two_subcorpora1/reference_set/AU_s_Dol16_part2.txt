
10. “Et quid speraturus sum ? quamdiu speraturus sum ?” Hic noli, non est de hac terra quod quaeris. Beatus esse uis, scio. Quis enim <non> uult? Bonam rem quaeris, sed non in sua regione quaeris. Tamquam si audias bonum esse aurum et non posse inueniri nisi sub terra, arripias rastrum et fodias in domo tua. Interrogatus quid quaeras, respondebis : “Aurum”. Ille autem, qui nouit ubi inueniatur aurum, respondebit tibi : “Bonam rem quaeris, sed non ubi debes”. Quaeris beatus esse, uis plenus esse gaudiorum, satiari uis bonis ut omnino non egeas et nihil tibi desit : magna res, sed non est hic. Quomodo peruenias, dico. Quid dicam, nisi quod dixi ? Irascere tibi, compungere in cubili tuo, muta te. Sacrifica sacrificium iustitiae et spera in Dominum. In illo habebis quod quaeris ; cum ad eum ueneris, ibi habebis, quia ipsum habebis de quo dicitur : Domine, ostende nobis patrem, et sufficit nobis.
11. Denique et hic quid sequitur ? Cum dixisset [et] compungimini – hoc est paeniteat uos malos fuisse –, sacrificate sacrificium iustitiae – feruete in operibus bonis –, addidit : Sperate in Domino, et ait : Multi dicunt : “Quis ostendit nobis bona ?” Ecce compuncti sunt. “In cubili meo malus eram : iratus sum mihi. Fur eram, depraedator eram, illud atque illud eram : iratus sum mihi, compunctus sum in cubili meo, mutaui me. Facio modo opera bona : cum uidero esurientem, porrigo panem ; cum uidero nudum, uestio ; cum uidero peregrinum, suscipio ; cum uidero litigantem, concordem facio ; cum uidero oppressum, redimo ; cum uidero aegrum, uisito ; cum mortuum uidero, sepelio: ubi est bonum quod mihi promissum est ? Iam emendaui me, iam mutaui, iam ex malis operibus correctus bona facio : ubi sunt quae mihi promissa sunt ?” Multi dicunt – utinam pauci dicerent – multi dicunt. Quid dicunt multi ? “Quis ostendit nobis bona ? Vbi est quod mihi promissum est? Aurum meum erogo et nihil uideo. Quod erogo, uideo ; quod mihi promittitur, non uideo”. Nox est. Quaere : manus non deficient, et non decipieris. Multi dicunt : “Quis ostendit nobis bona ?”
12. Quid dicturus erat iste cui dicebant : “Quis ostendit nobis bona ?” Et quod est ipsum bonum ? Signatum est super nos lumen uultus tui, Domine. Ecce bonum. Signatum est super nos lumen uultus tui, Domine. Facti sumus ad imaginem Dei, nec resculpimur nisi ab illo qui fecit nos, nec reformamur nisi ab illo qui creauit. Ergo signatum est super nos lumen uultus tui, Domine, ut simus nummus tuus et condamur in thesauro tuo. Signatum est super nos lumen uultus tui, Domine. Haec est moneta Christi : signatus est in nobis uultus imperatoris nostri. Istum nummum Christus tamquam exactor quaerebat, quando calumniantibus de tributo dicebat, ostendentibus nummum et respondentibus quod haberet imaginem Caesaris : Reddite Caesari quae Caesaris sunt et Deo quae Dei sunt. Caesar quaerit imaginem suam in auro tuo, Deus non quaeret in animo tuo ? Ecce quae sunt bona. Quid adhuc multi dicunt: “Quis ostendit nobis bona ?” Quousque graues corde? Bona quaeritis, in quibus plura timeatis. Bona quaeritis transitoria, bona quaeritis temporalia, bona quaeritis a quibus uiui dimittamini aut mortui dimittatis. Quousque ergo graues corde ? Vt quid diligitis uanitatem et quaeritis mendacium? Bonum uultis ut ostendam uobis ? Habete et scietis. Haberi in corde potest, ostendi oculis non potest.
13. Denique uide quid sequatur signatum est super nos lumen uultus tui, Domine : Dedisti, inquit, laetitiam in cor meum. In cor meum, non in cellam meam, non in arcam meam, sed in cor meum. Vide quoniam signatum est in nobis lumen uultus tui, Domine. Nam et aurum acquirit et in arcam ponit : laetatur cor eius, sed de uanitate, non de ueritate. Vis uidere quam inaniter laetatur qui sic laetatur et qui falsum uerum suspicatur ? Habet iste arcam plenam : exit de domo sua ; ubicumque uersatur, laetatur, quia <arca> ipsius plena est. Alius habuit arcam plenam et a fure perdidit quod habebat: nescit, adhuc laetatur ; nescit perisse, adhuc laetatur. Quomodo tuum erat quod in te non erat? Ecce iam perit, et tu adhuc gaudes. Spes inanes pascis. Vnde, nisi quia quaeris uanitatem ? Vt quid ? Cui bono, quo fructu ? Ecce perdidisti, etsi amasti quod perdidisti, et quo modo peristijjj ? Redi ergo ad summum bonum, ut possis dicere : “Signatum est super nos lumen uultus tui, Domine. Facti sumus nummi tui : collige nos ad thesauros tuos, et reddimus Caesari tributum, tibi nos: Caesari quod dedisti, tibi quod fecisti, tibi qui fecisti. Dedisti laetitiam in corde meo : ibi est unde gaudeo, interius bonum est, in arcam interiorem reconditur”. Hoc inuitus amittere non potes ; ibi est ipse qui fecit, delectatus in templo suo, quia tu compunctus es in cubili tuo.
14. Denique posteaquam dixit : Signatum est nobis lumen uultus tui, Domine; dedisti laetitiam in cor meum, respexit illos multos qui dicebant: “Quis ostendit nobis bona ?”, et ait : A tempore frumenti, uini et olei sui multiplicati sunt – frumenti sui, uini sui, olei sui. Haec attenderunt et terrena concupierunt. Et quando illis bene fuit, his impleti sunt terrenis rebus – multiplicati sunt –, beatum dixerunt populum cui haec sunt. Sed tu quid ais ? Beatus est populus cui est Dominus Deus ipsius. Quia signatum est in nobis lumen uultus tui, Domine. Illi autem, multiplicati a tempore frumenti, uini et olei sui, recedant a me ; qui talia diligunt, non mihi dicant : “Quis ostendit nobis bona ?” Est quod ostendam, sed non est quibus ostendam. Ergo a tempore frumenti, uini et olei sui multiplicati sunt.
15. Tu quid ? In pace, in idipsum. Quid est in idipsum ? Quod non mutatur, quod non est uarium, quod non est temporale, quod non est modo sic, modo aliter. In idipsum obdormiam. Difficile est explicare quid sentiam, quod dixit : Obdormiam in idipsum. Obdormiam in pace : in idipsum obdormiam. Qui dormit, quodammodo a sensibus carnis ferias habet. Quid ergo ad beatam uitam tuam quaeris foris formas et colores oculis, cantus et suaues cantus auribus, uarios sapores gustatu, uarias uoluptates tactu ? Non tale bonum est quo bonus sis, non tale bonum de quo dixisti : “Quis ostendet nobis bona ?” Intus est in imagine Dei bonum, unde hoc bonum formatur quod nec oculus uidit nec auris audiuit. Ideo obdormi, tolle te ab oculorum desiderio, non confabuleris sensibus carnis, ut dicat tibi Dominus tuus : Intra in gaudium Domini tui. Ergo in pace, in idipsum dormiam et requiescam.
16. Vnde illuc uenitur ? Quoniam tu, Domine, singulariter in spe habitare fecisti me. Hoc quod dicebatur : Sperate in Dominum, effaecata iam iniquitate, oblato iam sacrificio iustitiae, dictum est. Sperate in Dominum, sed singulariter in spe habitare fecisti me. Quid est singulariter? Non quomodo multi qui dicunt: “Quis ostendet nobis bona ?”, multa cupientes et diuersis uoluptatibus dissipati – ille illud quaerit, ille illud, non quaerunt unam rem. De malo illius ille uult bonum. Non potest ille se ditescere, nisi iste ad egestatem peruenerit. Non potest iste satiari piscis maior, nisi uoratus fuerit piscis minor. Haec bona qui quaerunt, non bona quaerunt, quia non-bona quaerunt. Singulariter ergo hoc accipies, quod non accipiunt impii. O tu singularis homo – totum corpus Christi –, o tu singularis homo – corpus cuius caput est Christus – singulariter in spe habita, noli quaerere bona gentium. Etenim haec omnia gentes quaerunt. Quaerite primum regnum et iustitiam Dei, hoc est signum uultus Dei. In te hoc quaere et, si opus est, haec omnia apponentur tibi. Latronem pascit et te deseret ? Domini est terra et plenitudo eius.
17. Tu noli recedere a Deo tuo, ama Deum tuum. Cui dicis : “Da mihi hoc et mihi illud”, dic illi aliquando : “Da mihi teipsum”. Si amas, gratis ama, noli esse anima impudica. Non tibi placeret uxor tua, si aurum tuum amaret, si ideo te amaret quia dedisti aurum, quia tunicam bonam, quia optimam uillam, quia electum mancipium, quia speciosum eunuchum, quia, si haec in te amaret, non te amaret. Noli tali amore gaudere : adulter plerumque plus potest dare. Gratis te uis amet uxor tua, et tu uis Deo uendere fidem tuam ? “Quia credo in te”, dicis Deo tuo, “da mihi aurum”. Non erubescis ? “Quia credo”, inquis, “da mihi aurum”. Addixisti fidem tuam : uide pretium eius. Non tanti ualet, non auro ualet neque argento, non tanti ualet fides tua ; habet magnum pretium : ipse Deus est pretium eius. Ipsum ama et gratis ama. Si enim propter aliud ipsum amas, non ipsum amas. Non ipsum propter aliud debes uelle, sed quidquid aliud uis propter ipsum debes uelle, ut ad ipsius amorem cuncta referantur, non ipse ad amores alios referatur, sed alienis amoribus ipse praeferatur. Ipsum ama, gratis ama. Ad hoc prouocatus est ille magnus athleta a magno aduersario dicente : “Numquid Iob gratis colit Deum ?”
18. Ergo si uis bonum, quando dicis : “Quis ostendit nobis bona ?”, ipse Deus est, qui te fecit bonum et qui te facit meliorem, ipse est bonus nullo alio bono, sed sibi ipso bono. Nam tibi ut sis bonus aliud accidit bonum, illi ut sit bonus nihil accidit bonum. Ipse enim seipso sibi bonus est. Hoc magnum bonum commendans Dominus ait : Quid me interrogas de bono ? Nemo bonus, nisi unus Deus. Nonne sunt alia bona ? nonne scriptum est : Fecit Deus omnia bona ualde? Sed ista omnia per Deum bona sunt. Deus autem non per haec bonus est, nec per alia quae habent bona bonus est, sed bonum bonorum est. Ecce quale bonum : quaere. Vt quid adhuc diligitis uanitatem et quaeritis mendacium ? Ecce quod bonum: quaere bonum bonorum. Diuitias quaeris : non est singulare. Attende : Singulariter in spe habitare fecisti me. Quare non est singulare? Habent et boni et mali. Sanitatem corporis quaeris : et boni habent et mali et homines et bestiae, non est singulare. Honores quaeris : adipiscuntur et mali, non est singulare. Singulare est, quod habebunt soli boni. Bonis dat hic Deus bona et malis, dat ipse [bona et] mala et bonis et malis : illis ad tormentum, illis ad exercitium. Mala communia bonis et malis. Malum singulare, malus ignis aeternus; bonum singulare, bonus Deus aeternus. Quaecumque enim alia creaturarum sunt, dat illa Deus et inimicis suis : terram et caelum ; utuntur luminibus caeli, fructibus terrae, sanitate corporis, honoribus mundi, utuntur inimici sui. Creatura est : quod creauit dat illis. Se qui creauit tibi seruat, sed si gratis ames. Veniet enim tempus quando se dabit tibi et dicetur impiis : Tollatur impius, ne uideat claritatem Dei. Ergo, fratres, Deum gratis amemus, bona faciamus, mala toleremus, in ipso speremus, ut aliquando ipso reddito, ipso solo satiemur.


