 Omelia sancti caesarii episcopi ante natale domini dicenda.
Sanctam et desiderabilem, gloriosam ac singularem sollemnitatem, hoc est, nativitatem domini salvatoris, fratres dilectissimi, devotione fidelissima suscepturi, totis viribus nos debemus cum ipsius adiutorio praeparare, et omnes latebras animae nostrae diligenter aspicere; ne forte sit in nobis aliquod peccatum absconditum, quod et conscientiam nostram confundat ac mordeat, et oculos divinae maiestatis offendat.
 
Nam licet christus dominus noster post passionem suam resurrexerit, et in caelum ascenderit, considerat tamen, ut credimus, et diligenter adtendit, qualiter se unusquisque servorum eius sine avaritia, sine ira, sine superbia atque luxuria, ad celebrandum eius natalicium studeat praeparare atque conponere; et secundum quod unumquemque ornatum bonis operibus viderit, ita illi gratiam suae misericordiae dispensabit.
 
Si enim viderit caritatis luce vestitum, iustitiae vel misericordiae margaritis ornatum, castum, humilem, misericordem, benignum et sobrium; si talem agnoverit, corpus et sanguinem suum ei non ad iudicium, sed ad remedium per sacerdotum suorum ministerium dispensabit.
 
Si vero aliquem viderit adulterum, ebriosum, cupidum et superbum, timeo ne hoc illi dicatur, quod in evangelio ipse dixit: amice, quomodo huc intrasti non habens vestem nuptialem?
 
et, quod avertat deus, fiat illud quod sequitur: ligate illi manus et pedes, et proicite in tenebras exteriores, ubi est fletus et stridor dentium.
 
Ecce qualem in die iudicii sententiam excipiet, qui sine remedio paenitentiae ad festivitatem domini vitiorum sordibus inquinatus accesserit.
 
In natale enim domini, fratres dilectissimi, quasi in nuptiis spiritalibus sponsae suae ecclesiae christus adiunctus est: tunc veritas de terra orta est, tunc iustitia de caelo prospexit, tunc processit sponsus de thalamo suo, hoc est, verbum dei de utero virginali.
 
Processit enim cum sponsa sua, id est, humanam carnem suscepit.
 
Ad istas ergo tam sanctas nuptias invitati, et ad convivium patris et filii et spiritus sancti intraturi, videte qualibus indumentis debeamus ornari.

 Et ideo mundemus, quantum possumus, cum dei adiutorio corda simul et corpora nostra: ut caelestis ille invitator nihil in nobis sordidum, nihil foedum, nihil obscurum, nihil oculis suis deprehendat indignum.
Haec ergo, fratres dilectissimi, non transitorie, sed cum ingenti tremore debemus adtendere.
 
Invitati enim sumus ad nuptias, ubi nos ipsi, si bene agimus, sponsa erimus.
 
Cogitemus ad quales nuptias, consideremus ad qualem sponsum, vel ad quale convivium invitati sumus.
 
Invitati enim sumus ad mensam, ubi non invenitur cibus hominum, sed panis ponitur angelorum.
 
Et ideo videamus ne forte intus in anima, ubi deberemus bonorum operum margaritis ornari, ibi appareamus vitiorum pannis veteribus involuti; et quando eos qui boni sunt in oculis dei castitas reddet candidos, tunc eos qui mali sunt reddat luxuria sordidatos.
 
Et ideo quotienscumque aut dies natalis domini aut reliquae festivitates adveniunt, sicut frequenter ammonui, ante plures dies, non solum ab infelici concubinarum consortio, sed etiam a propriis uxoribus abstinete, ab omni iracundia vos alienos efficite: peccata praeterita per elemosynam et paenitentiam redemantur: contra nullum hominem odium in corde teneatur: quod solebat vanitas per gulam perdere, incipiat iustitia per misericordiam pauperibus erogare; quod luxuria vel gula dissipabat in mundo, pietas reponat in caelo.
 
Et licet hoc expediat, ut semper elemosynas facere debeamus, praecipue tamen in sanctis sollemnitatibus secundum vires nostras abundantius erogare debemus.
 
Pauperes ante omnia frequentius ad convivium revocemus: non enim est iustum, ut in sancta sollemnitate in populo christiano ad unum dominum pertinente alii inebrientur, alii famis periculo crucientur.
 
Et nos et omnis populus christianus unius domini servi sumus, uno pretio redempti sumus, pari condicione in hunc mundum intravimus, simili etiam exitu migraturi sumus; et si bene agimus, ad unam beatitudinem pariter veniemus.

 Et quare pauper te cum non capiat cibum, qui te cum accepturus est regnum?
quare pauper non accipiat vel veterem tunicam, qui te cum recepturus est inmortalitatis stolam?
 
quare pauper non mereatur panem tuum, qui te cum meruit accipere baptismi sacramentum?
 
cur indignus sit accipere vel reliquias ciborum tuorum, qui te cum ad convivium venturus est angelorum?
 
audite, fratres, et adtendite, non meum, sed domini communis praeceptum; sic etiam ait in evangelio: cum facis prandium aut caenam, noli invitare divites, qui te iterum reinvitent, et fiat tibi retributio; sed voca pauperes et claudos: et beatus eris, quia non habent unde retribuant tibi; retribuetur autem tibi in retributione iustorum.
 
Sed dicit aliquis: ergo amicos et parentes non debeo ad convivium revocare?
 
rogandi sunt et parentes et vicini, sed rarius rogandi sunt.
 
Et non nimis sumptuosa et deliciosa, sed tam parca et sobria vel honesta illis debent convivia praeparari, ut remaneat unde possint pauperes refici, unde possit aliquid indigentibus erogari; ut cum dies iudicii venerit, non cum impiis, qui nunc pauperes despiciunt, audiamus discedite a me, maledicti, in ignem aeternum, sed cum iustis et misericordibus audire mereamur: venite benedicti, percipite regnum: quia esurivi, et dedistis mihi manducare; sitivi, et dedistis mihi bibere; simul etiam ad nos illa vox desiderabilis dirigatur: euge, serve bone et fidelis, quia super pauca fuisti fidelis, supra multa te constituam; intra in gaudium domini tui.
 
Et ut haec quae suggessimus sensibus vestrae caritatis tenacius inhaereant, breviter quae dicta sunt iteramus.
 
Hoc enim ammonuimus, fratres, ut quia natalis domini inminet, tamquam ad nuptiale et caeleste convivium ab omni luxuria nitidi et bonis operibus adornati per christi adiutorium nos praeparemus, elemosynas pauperibus erogemus, iracundiam vel odium velut venenum diaboli de cordibus nostris respuamus.

 Castitatem etiam cum propriis uxoribus fideliter conservate, ad conviviola vestra pauperes frequentius revocate, ad vigilias maturius convenite, in ecclesia stantes aut orate aut psallite; verba otiosa aut saecularia nec ipsi ex ore vestro proferte, et eos qui proferre voluerint castigate: pacem cum omnibus custodite, et quos discordes agnoscitis, ad concordiam revocate.
Haec si fideliter christo adiuvante volueritis implere, et in hoc saeculo ad altare domini cum secura conscientia poteritis accedere, et in futuro ad aeternam beatitudinem feliciter pervenire: ipso adiuvante, qui vivit et regnat in saecula saeculorum. Amen.
 