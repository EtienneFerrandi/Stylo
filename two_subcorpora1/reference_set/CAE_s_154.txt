 De eo quod dicitur in evangelio: vae praegnantibus in nutrientibus.
Scire et intellegere debemus, fratres carissimi, quia christianis, dum in hoc corpore vivent, tribulatio deesse non poterit.
 
Sic enim nos, sicut audistis, contestatur apostolus, dicens: omnes qui volunt pie vivere in christo, persecutionem patiuntur; et iterum: per multas tribulationes oportet nos intrare in regnum caelorum.
 
Venturi sunt dies tribulationum, et maiorum tribulationum: venturi sunt, sicut dicit scriptura, et quantum accedunt dies, augentur tribulationes.
 
Nemo sibi promittat quod evangelium non promittit: quomodo enim adpropinquante fine mundi, sicut dicit evangelium, abundabit iniquitas, refrigescet caritas, sic propter ipsas iniquitates numquam deerit adversitas.
 
Opus est ut animum nostrum non solum ad paenitentiam, sed etiam ad patientiam praeparemus.
 
Fratres mei, obsecro vos, adtendite scripturas sanctas, si aliquid fefellerunt, si aliquid dixerunt, et aliter accidit quam dixerunt: sic necesse est ut usque in finem fiant omnia quemadmodum dixerunt.
 
Non nobis promittunt scripturae nostrae in hoc saeculo nisi tribulationes, pressuras, angustias, augmenta dolorum, abundantiam temptationum, sicut et ipse dominus in evangelio dicit: in mundo pressuram habebitis, et iterum: mundus gaudebit, et vos tristes eritis; sed tristitia vestra convertetur in gaudium.
 
Ad ista nos praecipue paremus, ne inparati deficiamus.
 
De ipsis enim tribulationibus, cum evangelium legeretur, audistis: vae praegnantibus et nutrientibus.
 
  Praegnantes sunt, qui in spe intumescunt: nutrientes autem, id est lactantes, qui iam adepti sunt quod concupierant.
Etenim mulier praegnans in spe tumet filii, nondum videt filium: quae autem iam lactat, amplectitur quod sperabat.
 
Praegnans est, qui res alienas concupiscit: nutriens est, qui iam rapuit quod concupierat.
 
Et ut hoc apertius etiam simplices intellegere possint, aliquam similitudinem proponamus.
 
Concupiscit aliquis villam alienam, et dicit: bona est ista villa vicini mei: o si mea esset! o si adiungerem illam, et facerem de isto fundo et de illo unitatem! amat et avaritia unitatem: quod amat, bonum est, sed ubi amandum sit nescit.
 
Si forte dives est vicinus ille, qui habet villam bonam, et suspicatur quod illam non possit tollere, quia potens homo est, et praevalet se contra illum defendere, nec concupiscit, nec inpraegnatur; nihil sperans non concipit, non est praegnans animo.
 
Si vero iuxta aliquis vicinus sit pauper, qui vel in necessitate positus est ut possit vendere, vel potest obprimi ut cogatur vendere, inicitur oculus, sperat se posse tollere aut villam aut colonicam vicini pauperis, et inmittit illi aliquas tribulationes: verbi gratia, agit secretius apud eos qui possunt, ut illum exactores aut faciant inplicatum, aut allectum in aliqua publica et damnosa administratione constringant; ex quibus contractis debitis multis necesse habeat infelix vendere casellam, unde aut ipse aut filii sui sustentabantur.
 
Necessitate ergo conpulsus venit ad illum, per cuius nequitiam premitur et adfligitur; et nesciens quod ipsius inmissione hoc patitur, dicit ad eum: da mihi, domine, rogo te, paucos solidos; patior necessitatem, urgeor a creditore.
 
Et ille: non habeo modo in manibus.
 
Ideo se dicit in manibus non habere, ut ille obpressus calumnia necesse habeat vendere.

 Denique cum ei dixerit, quod pro nimia adflictione sua conpellatur villam distrahere, statim ille respondet: et si non habeo pecuniam propriam, undecumque studeo mutuare, ut tibi amico meo subveniam; et si ita necesse est, etiam argenticulum meum distraho, ne tu iniuriam patiaris.
Quando beneficium petebat, professus est penitus non habere: at ubi dixit quod possessionem suam venderet, quasi amico subvenire se dicit; et cum eum ad hanc necessitatem adduxerit, dicit illi ut venditionem facere debeat, et casellam, pro qua prius verbi gratia forte centum solidos offerebat, ut eum opprimi viderit, nec medietatem pretii dare adquiescit.
 
Istis enim talibus, sicut iam supra dictum est, evangelista proclamat: vae praegnantibus et nutrientibus; istis enim vae erit in die iudicii, et ab auditu malo non poterunt liberari, sed audituri sunt: discedite a me maledicti in ignem aeternum, qui paratus est diabolo et angelis eius: quia esurivi, et non dedistis mihi manducare; sitivi, et non dedistis mihi bibere.
 
Hoc loco diligenter adtendat caritas vestra: si in ignem mittitur, qui non dedit rem propriam, putas ubi mittendus est, qui invasit alienam?
 
si cum diabolo ardere habet, qui nudum non vestitit, putas ubi arsurus est, qui expoliavit?
 
et ideo quotienscumque vobis evangelica lectio recitata fuerit, in qua dicitur vae praegnantibus et nutrientibus, non hoc de mulieribus legitimos viros habentibus credite.
 
Quid enim mali fecit mulier, quae de proprio marito concepit?
 
quare illi in die iudicii male erit, quae hoc fecit quod deus iussit?
 
non ergo de mulieribus quae iuste concipiunt et pariunt hoc credendum est, sed de illis quos supra diximus, qui iniuste concupiscendo rem alienam inpraegnati esse videntur; de quibus scriptum legimus: concepit dolorem, et peperit iniquitatem.
 
Omnis enim homo concipit, nec ullus potest esse sine conceptu: sed alii concipiunt de christo, alii de diabolo.

 Sicut enim de illis qui a diabolo concipiunt dicitur: concepit dolorem, et peperit iniquitatem, ita et de illis qui ab spiritu sancto concipiunt scriptum est: a timore tuo in utero accepimus, et parturivimus, et peperimus spiritum salutis tuae.
Haec enim quae diximus, fratres carissimi, qui diligenter adtendit, et supradicta mala aut fuisse in se, aut forsitan adhuc esse cognoscit, cito se corrigat.
 
Non enim nocent mala praeterita, si non placent: adhuc enim est paenitendi et corrigendi locus.
 
Nondum facta est illa disiunctio aliorum ad dexteram, aliorum ad sinistram; nondum apud inferos sumus, ubi est dives illi sitiens, et stillam desiderans.
 
Audiamus dum vivimus, corrigamur: non concupiscamus res alienas, et inpraegnati tumeamus; nec velimus pervenire ad illas, et eas adipiscendo tamquam filios osculemur.
 
Quando enim concupiscit aliquis rem alienam, sicut iam dictum est, anima sua quasi concepisse videtur: si vero quod concupiscit per aliquam calliditatem aut nequitiam potuerit obtinere, quasi natum filium osculari ac nutrire cognoscitur.
 
Non ergo sic amemus ista terrena, fratres, ut perdamus caelestia.
 
Mutandum est cor, levandum est cor: non hic habitemus iam corde.
 
Mala regio est amor mundi: sufficiat quod hic adhuc in carne esse videmur.
 
Audiamus apostolum dicentem: si surrexistis cum christo, quae sursum sunt sapite, quae sursum sunt quaerite, non quae super terram.

 Non enim apparet quod vobis promissum est: iam paratum est, sed non videtur.
Concupiscendo inpraegnari vis? hinc inpraegnare: concupisce vitam aeternam, ad quam te invitat deus, ipsa sit spes tua; certus erit partus tuus, non erit avorsus.
 
Non temporaliter amplecteris quod pepereris, sed in aeternum possidebis.
 
Quod enim promissum est, sine dubio dandum est, sed adhuc retro est: non dabitur modo, sed dabitur postea.
 
Videte iam quanta data sint, fratres: quis illa vel numerare praevalet?
 
de omnibus enim rebus, quae nobis in scripturis divinis promissae sunt, una tantummodo remansit.
 
Deus enim, qui nobis in tantis rebus verum dixit, in una nos fallit?
 
scriptum est de ecclesia quia erit, et videtur quia est: scriptum est de idolis quia non erunt, et videtur quia non sunt: scriptum est quia perdituri erant iudaei regnum, et videtur: scriptum est de hereticis quia futuri erant, et videtur: scriptum est de die iudicii, scriptum est et de praemiis bonorum, et de poena malorum; nemo se circumveniat, fratres, quomodo illa omnia venerunt quae promissa sunt, ita et dies iudicii et malorum poena et iustorum praemia sine ulla dubitatione ventura sunt.
 
Et ideo unusquisque nostrum, dum licet, et cum dei adiutorio in potestate nostra consistit, et peccata vitare, et quod bonum est exercere contendat; ut cum ille dies terribilis et metuendus advenerit, non cum impiis et peccatoribus perenni incendio concremetur, sed cum iustis et deum timentibus pervenire ad aeternum praemium mereatur.
 
Quod ipse praestare dignetur, cui est honor et imperium in saecula saeculorum. Amen.
 