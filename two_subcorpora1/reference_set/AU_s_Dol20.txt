
De  uersu  psalmi  XVII:
Disciplina  tua  direxit  me  in  finem,
et  disciplina  tua  ipsa  me  docebit

1. Fratres, ad quod cantauimus, adtendamus. Vnde psalmus dictus est, inde psalmus propositus. In adiutorio Domini loquamur aliquid ex eo quod scriptum est, et quod recens est in uocibus et auribus : Disciplina tua direxit me in finem, et disciplina tua ipsa me docebit. Quaerimus enim in quem finem dirigamur, et quae disciplina sit quae nos dirigit, et huius rei doctrina qualis sit. Dirigi uolumus, et quo dirigamur fortassis inquirimus. Audiuimus : in finem. Finis autem, cum dicitur, aut consumptionis est aut consummationis. Consumptio facit non esse, consummatio facit perfectum esse. Finitur cibus uescendo, finitur uestis texendo. Cibus uescendo finitur, ut non sit ; uestis finitur texendo, ut perfecta sit. In talem ergo finem sine dubio dirigi quaerimus, quo perficiamur, non quo consumamur.
2. Quis est ergo iste finis, et quae disciplina ? Finis Christus est, disciplina lex est. Audi Apostolum : Finis est legis Christus, ad iustitiam omni credenti. Hoc est ergo – ut planius iam dicamus et quod cantauimus exponamus –, hoc est disciplina tua direxit me in finem, quod est lex tua direxit me in finem, lex tua me direxit in Christum. Habent legem iudaei, sed non eos direxit in finem. Venerunt quidem ad finem, quia uiderunt Christum, sed offendendo in lapidem finalem transgressi sunt, offendendo in Christum ruerunt et extra finem ceciderunt. Eum enim reprobauerunt, ad quem uenire debuerunt. Denique ipse ille finis non credentibus factus est lapis offensionis, credentibus lapis angularis. Vobis, [inquit] ait apostolus Petrus, qui credidistis, lapidem quem reprobauerunt aedificantes hic factus est in caput anguli, non credentibus autem lapis offensionis et petra scandali.
3. Qui sit finis, nouimus ; quid sit dirigi in finem, iam praeterito dominico locuti sumus. Dirigi enim in finem est uenire ad Christum, id est credere in Christum. Numquid eadem saepius repetenda sunt ? Commonendi enim estis, non onerandi. Quamquam eadem dicere uobis, nobis quidem non pigrum, uobis autem tutum. Tractauimus enim propter eos qui sibi putant sufficere credere et amant male uiuere, putantes se credendo saluos futuros et male uiuendo non perituros. Hoc ergo tractauimus interesse debere inter fidem christianorum et fidem daemonum, quia et illi credunt – dixerunt Christo : Scimus qui sis. Crediderunt Christum, sed non crediderunt in Christum. Vnde ergo distinguitur qui credit Christum ab eo qui credit <in> Christum ? Quia omnis qui credit in Christum continuo sine dubio credit Christum, non autem omnis qui credit Christum continuo credit in Christum. Totum autem opus Dei in eo definiuit filius Dei, ut diceret : Hoc est opus Dei, ut credatis in eum quem ille misit. Quo fine, nisi ipso ? Noli finem quaerere praeter ipsum, ne quaerendo finem praeter ipsum consumaris, non consummeris. Quid est enim finis, nisi quo uelimus peruenire, stare et nihil ultra quaerere ? Nam si uenis, sed adhuc quaeris, nondum ad finem peruenisti. Ergo peruenire ad finem est eo peruenire ubi dicas: «Sufficit».