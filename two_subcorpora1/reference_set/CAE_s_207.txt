 Sermo sancti caesarii episcopi de letania.
Ecce, fratres dilectissimi, dies sancti ac spiritales adveniunt, et animae nostrae medicinales: et ideo quicumque vult sanare peccatorum suorum vulnera, non dispiciat medicamenta salubria.
 
Ipse enim in his diebus non requirat medicum, qui se non sentit aegrotum.
 
Et quis est, fratres dilectissimi, qui se in harena mundi istius ita gaudeat repugnare, ut nullum possit a diabolo vulnus excipere?
 
quis enim contra tot milia daemonum die noctu que ita stare potuit semper armatus, ut numquam fuerit diaboli calliditate percussus?
 
quis enim, vel cogitare non dicam, enumerare praevaleat dolos et insidias hostis antiqui, de quo scriptum est, cui nomina mille, et mille nocendi artes?
 
et ideo, fratres carissimi, quomodo ipse ex omni parte nos semper vulnerare conatur, ita unusquisque nostrum cum dei adiutorio contra illius insidias totis viribus praeparetur: et quia nos non solum per dura, sed etiam per blanda contendit elidere, et vulnera ab ipso inflicta non solum amara, sed, quod peius est, etiam male dulcia frequenter excipimus, medicamenta spiritalia parata semper habere debemus.
 
Audiamus ergo consilium beati apostoli, et contra diaboli insidias armis nos spiritalibus muniamus: sumite, inquid, scutum fidei, loricam iustitiae et galeam salutis et gladium spiritus, quod est verbum dei.
 
Quid enim mali a diabolo sustinere poterit, qui se talibus armis instruxerit?
 
consurgit ille cum infidelitate, tu surge cum fide: ille pugnat cum superbia, tu cum humilitate: ille exhibet luxuriam, tu retine castitatem: adprehendit ille nequitiam, tu iustitiam tene: ille ingerit iracundiam, tu sectare patientiam: ille inmittit avaritiam, tu exerce misericordiam: ille gulam, tu abstinentiam: ille malitiam, tu bonitatem.

 Similiter et in ceteris rebus semper contraria adversus nequitias diaboli studeamus arma proferre, et aut nunquam nos aut difficile poterunt illius machinamenta decipere.
Vt ergo haec possimus deo auxiliante conplere, et hostem callidissimum opitulante gratia divinare revincere, ieiuniorum vigiliarum vel orationum arma nobis debemus iugiter providere.
 
Quae licet nobis omni tempore necessaria esse probentur, praecipue in istis tribus diebus, quos regulariter in toto mundo celebrat ecclesia, nullus se a sancto conventu subducat; nullus ecclesiam, quae est caelestis medici scola, occupatus terrenis actibus derelinquat, nullus castra spiritalia deserat.
 
Scitis enim, fratres carissimi, quia qui terreno regi militat, si se de acie pugnaturus timore conpellente subtraxerit, non solum gloriam vel praemia parata non accipit, sed etiam praesentis vitae periculum non evadit.
 
Qualis ergo ille, qui terreni regis exercitum deserit, sine dubio talis iudicandus est et ille, qui in istis tribus diebus christi ecclesiam derelinquit.
 
Quicumque ergo sine aliqua infirmitate aut certa occupatione in istis diebus dei populum deseruerit, ab illo caelesti rege non praemium sed obprobrium, non gloriam sed ignominiam recepturum se esse noverit; et quidem talis quasi fugitivus et desertor castrorum caelestium, aeternam confusionem et dignum meritis suis subplicium sustinebit.
 
Sed absit, fratres carissimi, ut de vobis talia suspicemur: unde timens hoc potius quam de vobis sinistrum aliquid credens praesumo suggerere.
 
Magis enim de vestra devotione confidens credo vos velud apes prudentissimas ad alvearium christi fideliter festinare, ut dulcedinem spiritalis mellis ex divinis lectionibus possitis accipere, et cum propheta dicere: quam dulcia faucibus meis eloquia tua, domine, super mel et favum ori meo.
 
Et quia per totum annum, fratres carissimi, nobis peccatorum vulnera subripiunt, sic in istis tribus diebus fideliter ad ecclesiam curramus, et contrito corde vel humiliato corpore dei misericordiam deprecemur: ut omnium peccatorum nostrorum vulnera isto triduano conpunctionis medicamento tamquam spiritali accepto antidoto ad sanitatem pristinam revocemus.
 
Furiosum et saluti animae contrarium tabulae lusum velud seminarium peccatorum, non solum his diebus, sed in omni tempore fugite.

 Nemo ergo sibi ex industria aliquas occupationes studeat providere, nemo se otiosis fabulis occupare: ne inde sibi vulnera faciat, unde sibi parare medicamenta potuerat.
Nemo in istis tribus diebus aut sanguinem tollat aut potionem accipiat, nisi forte hoc infirmitas nimium periculosa conpellat.
 
Exceptis infirmis, quibus necesse est pullum accipere, conviviola nobis quadragesimali ordine praeparemus; et magis legendo psallendo vel orando animabus nostris spiritales epulas quam corporales delicias requiramus: ut ad integrum deo vacantes, et misericordiam illius subpliciter exorantes, et a cunctis infirmitatibus sanari, et a peccatis omnibus erui, et de tam frequenti inundatione aquarum mereamur per dei misericordiam liberari.
 
Pro certo enim credere debemus, fratres carissimi, quia, si peccata nostra cessarent, statim flagella nobis debita divina misericordia removeret; sic enim ipse per prophetam promittere dignatus est, dicens: convertimini ad me, et convertar ad vos, et iterum: cum conversus ingemueris, tunc salvus eris.
 
Convertamur ergo ad meliora, dum in nostra sunt potestate remedia; et pium ac misericordem dominum, quem peccando inritavimus, bonis operibus ad misericordiam provocemus: ut ipse secundum suam consuetudinem et adversa repellere, et prospera nobis dignetur pro sua pietate concedere.
 
Iterum atque iterum rogo, ut qui ad ecclesiae alvearium, sicut iam dixi, quasi ad dulcissimum christi favum plena devotione concurrunt, velud apes prudentissimae de diversis divinarum scripturarum floribus intra se cellulas praeparent, ubi sancta et caelestia mella suscipiant.
 
Qui vero et tarde veniunt, et cito discedunt, nec contenti sunt expectare donec divina mysteria conpleantur, non sunt inter christi examina reputandi: quia non bonis moribus spiritalia mella conficiunt, sed per superbiam et contemptum et sibi inpediunt, et alios exemplo malae conversationis evertunt.
 
Et ideo, fratres carissimi, quicumque deum in veritate diligunt, et ad ecclesiam cito veniunt, et tarde discedunt, perseverent in opere bono, et otiosas vel saeculares fabulas velud venenum mortiferum respuentes magis psallere et orare conentur; et contempnentes amaritudinem mundi in ecclesia requirant, unde accipiant dulcedinem christi.
 
Qui vero neglegentes sunt, et ad ecclesiam non solum tarde veniunt, sed etiam priusquam divina mysteria conpleantur abscedunt, et in ipsa ecclesia otiosis fabulis vacantes nec ipsi psallunt nec alios psallere vel orare permittunt; qui tales sunt, cito se corrigant, ne sibi in eo loco praeparent mortem, ubi invenire potuerant vitam.

 Ego quod meum est admoneo: qui despicit praeconem, timeat iudicem.
Dura quidem sunt medici ferramenta, sed sanos faciunt: dulcia videntur mundi huius oblectamenta, sed male decipiunt.
 
Audite ergo me, fratres, rogantem, audite paterna pietate admonentem: ut vobis deus et in hoc saeculo sanitatem corporum, ubertatem fructuum, et peccatorum indulgentiam tribuat, et in futuro ad aeterna praemia feliciter pervenire concedat.
 
Sic ergo divina pietas moderetur actus nostros, et animas gubernare dignetur, ut cum tempus retributionis advenerit, et ego, qui vos cum caritate admoneo, obtinere merear veniam, et caritas vestra pro benigna oboedientia perveniat ad coronam: praestante domino nostro iesu christo.
 
