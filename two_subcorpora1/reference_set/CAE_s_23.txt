 Exhortatio sancti caesarii ad tenendam vel custodiendam caritatem.
Ostendit etiam ammonitio ista quod nullus se umquam in veritate poterit excusare quod veram caritatem habere non possit.
 
Aliquas etiam sententias de homilia sancti augustini quam de caritate scripsit, prout nobis oportunum visum est, huic sermoni credidimus inserendas.
 
Quod vobis verae caritatis bonum tam frequenter insinuamus, fratres carissimi, illa vel maxime res facit, quia praecipuum ac peculiare ipsius domini mandatum est, et nihil est quod dulcius haberi, et cum dei adiutorio facilius vel felicius possit impleri.
 
In animo enim nostro res agitur, in quo si aliquid mali non intromittat voluntas, locum invenire nescit iniquitas; et ubi si radix omnium malorum cupiditas non fuerit, radix bonorum omnium caritas deesse non poterit.
 
Prima et singularis divinae misericordiae causa est, quod per spiritum sanctum ita ipsa caritas diffunditur in cordibus omnium christianorum, ut eam, si velint, possint iugiter custodire, et dulcedine illius incessabiliter satiari.
 
Et quia contrariis solent sanari contraria, et nihil ita est adversum vel contrarium caritati, quae fundamentum est omnium bonorum, quam cupiditas, quae radix est omnium malorum, et istae duae simul esse nullatenus possunt - quia revera dulcedini non convenit cum amaritudine, nec luci cum tenebris, nec vitae cum morte - quicumque in se radicem cupiditatis dominari cognoscit, inploret dei adiutorium, ut possit stirpare cupiditatem, et plantare caritatem.
 
Hoc enim qui fideliter fecerit, omnia dei praecepta cum gaudio et exultatione complebit: quia, quotiens ei aliqua amaritudo saeculi supervenerit, praevalere eam in illo caritatis dulcedo paenitus non permittit; et sic ei vera caritas insinuat dulcedinem omnium bonorum caelestium, ut eum patienter faciat tolerare amaritudinem terrenorum.
 
Secunda causa est, quia tam levis est sarcina caritatis, ut non premere sed levare consueverit.
 
Qui enim illam, quomodo a christo accepit, cum ipsius adiutorio servare voluerit, nec pedibus currendo nec manibus operando fatigationem sentire, nec in umeros suos aliquas graves sarcinas portando poterit laborare: quia et quamdiu se in aliquibus duris operibus pro amore caritatis exercet, dulcedo amoris ipsius eum laborare non sinit; quia quicquid non amanti grave est, amanti suave ac leve est.

 Teneat ergo unusquisque bonam voluntatem, et omnes homines sicut seipsum diligat; et quod sibi ab aliis fieri optat, hoc aliis fieri velit.
Pro bonis oret, ut a domino custodiantur: pro mediocribus, ut meliores fiant: pro malis, ut cito se corrigant; et in omnibus peccatoribus vitia potius quam ipsos homines odio habeat, et ad vicem bonorum medicorum morbum oderit, non aegrotum.
 
Nam qui in peccatoribus vel quibuscumque inimicis suis magis ipsos quam vitia eorum odio habet, aut in praesenti eos desiderat puniri, aut in futuro aeterno incendio concremari.
 
Quae res quam execranda et abominabilis sit, evidenter sancta caritas vestra cognoscit.
 
Boni christiani vero omnes inimicos suos magis corrigi quam perire desiderant, et pro ineffabili bonitate student nec illis nec aliis maledicere, propter illud quod scriptum est: neque maledici regnum dei possidebunt.
 
Numquam iurare, quia scriptum est: vir multum iurans inplebitur iniquitate, et non discedet de domo illius plaga.
 
Quod autem dicit de domo illius non discedere plagam, non de domo terrena, sed de anima eius intellegendum est, quae templum est dei.
 
Studeat etiam numquam mentiri, quia scriptum est: os quod mentitur occidit animam, et perdes eos qui loquuntur mendacium.
 
Iustitiam tenere contendat propter illud: beati qui custodiunt iudicium, et faciunt iustitiam in omni tempore.
 
Castitatem tenere toto corde festinet, quia castitas angelis facit consimiles.
  Haec ergo omnia quae suggessi, et brevia sunt ut possint memoriter retineri et tam suavia vel dulcia ut debeant deo auxiliante operibus adimpleri.
Ecce in his omnibus verae ac perfectae caritatis operibus sicut iam dictum est nihil aut manibus aut pedibus agitur ut se aliquis per inpossibilitatem aut infirmitatem excusare conetur.
 
Cum enim et cupiditas omni amaritudine amarior et caritas omni dulcedine dulcior sit quare durum et asperum iugum avaritiae cum tantis periculis ac laboribus homines portare volunt, et dulce honus christi et suave iugum ipsius de cervicibus suis excutiunt?
 
contra ista quae caritati vestrae suggessi, nullus qualemcumque vel verisimilem poterit excusationem praetendere, ut se dicat aliquis ea non posse perficere.
 
Non enim ei dicitur: ieiuna plus quam potes, vigila plus quam praevales; nec hoc ei inponitur, ut a vino vel a carnibus abstineat, si hoc infirmitas corporis sui non tolerat.
 
Et si forte non praevalet esse perfectus, non cogitur vendere omnia sua et dare pauperibus; et si virgo non potest esse, non ad hoc premitur ut uxorem non permittatur accipere.
 
In his omnibus enim quae ad corporis fatigationem pertinent, nullus christianorum invitus cogitur: sed qui potest inplere, deo gratias agat; qui vero non potest inplere, caritatem veram teneat, et in ipsa habebit omnia: quia sine istis bonis operibus quae supra commemorata sunt, caritas sufficit sibi; illa vero bona opera sine caritate prodesse omnino non poterunt.
 
Hoc totum ideo iterum atque iterum dico vobis, fratres carissimi, ut plenius possitis agnoscere, quia nullus se poterit excusare quod dei praecepta non possit inplere: quia quando se de illis in quibus corpus laborat excusare temptaverit, ab illis quae in animi virtute consistunt, et praecipue a caritate, in qua continentur omnia bona, nihil poterit praetendere, quod ea non possit deo auxiliante perficere.
 
Et ideo qui veram caritatem noluerit retinere, non invenit quod in veritate aliis, sed quod sibi debeat inputare.
 
Tenete ergo, fratres carissimi, dulce ac salubre vinculum caritatis, sine qua dives pauper est, et cum qua pauper dives est.
 Dives si caritatem non habeat, quid habet? pauper si caritatem habeat, quid non habet?
et quia, sicut dicit iohannes evangelista, caritas deus est, quid pauperi deesse poterit, si per caritatem deum habere meruerit?
 
et e contra quid diviti terrena facultas proderit, si deum habere non meruerit?
 
amate ergo et tenete caritatem, fratres carissimi, sine qua nullus umquam deum videbit.
 
Nolite vobis sine caritate blandiri, etiam si reliqua bona opera perfeceritis; sed timete illud quod scriptum est: qui universam legem servaverit, offendat autem in uno, factus est omnium reus.
 
Quod est hoc unum, nisi vera et perfecta caritas?
 
de qua iterum apostolus dixit: omnis lex in uno sermone impletur in vobis: diliges proximum tuum sicut teipsum.
 
Nam in tantum reliqua opera sine caritate nihil prosunt, ut libera voce clamet apostolus: si distribuero in cibos pauperum omnes facultates meas, et tradidero corpus meum ut ardeam, caritatem autem non habeam, nihil mihi prodest.
 
Et ideo, quia ipsa est vera caritas quae omnes homines diligit, qui se cognoscit vel unum hominem odio habere, festinet amaritudinem fellis evomere, ut dulcedinem in se caritatis mereatur excipere: quia sine illa nec ieiunia, nec vigiliae, nec orationes, nec elymosinae, nec fides atque virginitas ullum hominem adiuvare poterit.
 
Et quia de caritate nos admonens apostolus dixit in caritate radicati et fundati, et radix omnium bonorum est caritas, evidentissime constat quod quomodo quaelibet arbor pulchra et amoena et floribus ac fructibus plena, si in ea radix viva non fuerit, omnis, eius pulchritudo marcescit, ita et quilibet christianus, si reliqua bona opera tamquam in ramis se habere monstraverit, et de ipsis sine caritate praesumens radicem ipsius caritatis habere noluerit, sine ullis fructibus sterelis remanebit.

 Vera enim caritas in adversitatibus tolerat, in prosperitatibus temperat: in duris passionibus fortis, in bonis operibus hilaris, in temptatione tutissima, inter veros fratres dulcissima, inter falsos patientissima, inter insidias innocens, inter iniquitates gemens, in veritate respirans: casta in susanna in virum, in anna post virum, in maria praeter virum: humilis in petro ad oboediendum, libera in paulo ad arguendum: humana in christianis ad confitendum, divina in christo ad ignoscendum.
Vera enim caritas, fratres carissimi, anima est omnium scripturarum, prophetiae virtus, scientiae solidamentum, fidei fructus, divitiae pauperum, vita morientium.
 
Hanc ergo fideliter retinete, hanc toto corde et tota animi virtute diligite, huic iugiter adhaerete: suavis enim est, et omni dulcedine dulcior.
 
Societas ipsius non habet amaritudinem, conversatio ipsius non habet dolum.
 
Si illam volueritis ex integro corde tenere, et in hoc saeculo vos faciet cum gaudio dei praecepta perficere, et in futuro ad praemia aeterna pervenire.
 
Quod ipse praestare dignetur, qui cum patre et spiritu sancto vivit et regnat in saecula saeculorum. Amen.