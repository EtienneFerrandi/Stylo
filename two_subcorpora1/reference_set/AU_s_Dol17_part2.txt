
5. Restat de numero quaerere quare homines decem et octo, et anni decem et octo, et quomodo congruant triennio arboris illius. Admonuit nos ad soluendam huiusmodi quaestionem archisynagogus ille iratus, quoniam Dominus Iesus sabbato curauit illam curuam mulierem. Ait enim ad turbas : Sex enim dies sunt, in quibus oportet operari, uenite tunc et curamini, non die sabbati. Conuincitur quidem de pecore pecus. Hypocritae, inquit, unusquisque uestrum die sabbati non soluit iumentum suum et ducit ad aquam ? Nec aliunde conuinci eum <oportebat>, qui erat sicut equus et mulus, non habens intellectum. Et de scriptura sibi tamen loqui uidebatur, cum diceret : Sex dies sunt, in quibus oportet operari. De scriptura sane, sed sacrificium sanguini commiscebat, quoniam quae spiritaliter dicta sunt carnaliter sapiebat. Nos tamen accipiamus ab isto occasionem intellegendi, et recolamus etiam nos sex diebus operatum esse Deum omnia quae uidemus, caelum et terram et omnia quae in eis sunt ; septimo autem die requieuit Deus. Et illi omnes sex dies habent uesperam, quia caelum et terra transibunt ; septimus autem ille dies quietis non habet uesperam, quia, cum et nos post bona opera requieuerimus, finem in illa requie non habebimus. Inuenimus ergo quoniam sex diebus facta sunt omnia : senario numero tempus significauit. Porro si tibi tempus significatur senario numero, respice ad triennium arboris, quia ibi tripertitum tempus significatur : unum ante legem, alterum sub lege, tertium quod nunc agimus utique sub gratia. Quisquis nec hoc tempore correctus fuerit, exspectet securim, non securitatem. Quia ergo arbor illa, saltem tempore tertio, fuerat corrigenda et ab sterilitate ad fecunditatem mutanda, ut audiret illum in paenitentiam baptizantem : Facite fructus dignos paenitentiae, et senarius numerus tempus significat, proculdubio decem et octo illi quos oppressit turris toto illo tripertito tempore non sunt correcti. Quia si senarius tempus significat, ter seni decem et octo sunt.
6. Illa autem mulier tempore gratiae in decem et octo annis erigitur, quasi illa quae dixerat : Curuarunt animam meam. Curuata est enim anima quae terrenis deprimitur, curuata est anima quae [mentitur] rerum cupiditatibus adgrauatur, curuata est anima quae mentitur sursum se habere cor ad Dominum. Si enim «cor sursum» habes, curuus non es. Si terrena semper quaeris, si de terrenis felix esse desideras, si non te putas fructuose colere Deum, nisi tibi abundauerit terrena felicitas, curuus es : cor tuum non est cum Domino. Venit autem ista poena a diaboli dominatu. Totum genus humanum curuum sub diabolo tenebatur, totum genus humanum terrenis cupiditatibus grauabatur ; uenit qui promitteret regnum caelorum. Est alia uita, est societas angelorum ; est patria cui nullus uiolentus, nullus hostis timeatur ; est patria murata uoluntate Dei, scuto bonae uoluntatis Dei circumdata, quo non permittitur inimicus, unde non perit amicus ; est patria ubi nemo decedit, nemo succedit. Patria illa Hierusalem uocatur, Hierusalem «uisio pacis» interpretatur. Erigere a curuedine tua, noli terram sapere. Resurrexisti cum Christo, ille in caelo est : ad illum te tende, et curuus non eris.
7. Sed hoc non egisti, o genus humanum malignum, non hoc egisti ante legem, non hoc egisti sub lege : age sub gratia. In decem et octo annis te inuenit curuum qui uenit rectus, qui uenit crucifigi propter te, ut a uinculo diaboli soluat te. Curuum te tenebat cautio creditoris. Diabolus enim debitores suos ligauerat et quodammodo in compedes miserat ; uenit ille non debitor, soluit quod non debebat et deleuit chirographum nostrum. Chirographum debiti nostri, unde deletum est ? Sanguine iusti. Quare enim homines teneret in mortem praepositus mortis ? Habebat plane condicione peccati <eos…> tamquam arborem suam : uicit et tenuit, uicit et possedit. Iure tenebat, quos male suadendo deceperat. Venit ille bona suadens, nihil mali habens, natus ex uirgine, non ferens propaginem peccati, sed indutus mortis poena, similitudinem habens carnis peccati, ut liberaret a carne peccati. Audi eum iturum ad passionem et dicentem: Ecce uenit princeps mundi, et in me nihil inueniet. Non quomodo mundus in uobis, non quomodo in omni genere humano, in me nihil inueniet. Ergo si in te nihil inueniet, quare morieris ? Quid sequitur? Posteaquam dixit : In me nihil inueniet, tamquam diceretur ei : «Quare ergo morieris ?», sed ut sciant, inquit, omnes quia uoluntatem patris mei facio : surgite, eamus hinc. Surgit et uadit ad passionem, ut impleat uoluntatem patris, tamquam Siloam missus, non quia debebat, sed ut pro debitoribus redderet, tamquam de illo dictum sit in prophetia : Quae non rapui, tunc exsoluebam. Solus ergo morte indignus. Omnes autem digni sumus, quia meritum mortis simul traximus. Nullum ille meritum mortis adtraxit, et tamen mortem pro nobis suscepit. Ergo quod non debebat exsoluit, debitores liberauit, chirographa antiqua deleuit, chartas nouas instituit. Quid iam nobis est opus habere rationem cum ueteribus chartis ? Incendit illas igne spiritus sancti.
8. Agnosce redemptorem, noli te ulterius facere debitorem. Sed propter cottidiana quaedam, etiam si minora, peccata dedit cottidianum remedium. Ex fide dic, ex corde dic, ex bona uoluntate dic : Dimitte nobis peccata nostra. Adiunge enim, non solum dicendo, sed etiam faciendo, quod sequitur : Sicut et nos dimittimus debitoribus nostris. Ergo Deus, cuius debitor es, uoluit te habere debitorem. Debitor tuus est qui facit tibi iniquitatem, qui te premit iniuste, qui tibi aliquid aufert inique. Debitor tuus est, debet tibi poenam. Vis nosse debitorem tuum esse ? Intuere, lege. Oculum pro oculo, dentem pro dente, etc. Statuit lex ut quisque quod fecerit patiatur. Contra, euangelium cum dicit : Ego dico uobis : diligite inimicos uestros, non contra legem dicit, quomodo nonnulli male intellegentes opinantur quod euangelii mansuetudo contraria est legis asperitati. Non est sic. Lex, quid tibi debeatur, ostendit. Euangelium non te faceret remissorem, nisi ut lex tibi ostenderet debitorem.

