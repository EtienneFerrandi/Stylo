 De indigna familiaritate extranearum mulierum et de martyrio.
Nemo dicat, fratres carissimi, quod temporibus nostris martyrum certamina esse non possint: habet enim et pax martyres suos.
 
Nam, sicut frequenter suggessimus, iracundiam mitigare, libidinem fugere, iustitiam custodire, avaritiam contemnere, superbiam humiliare, pars magna martyrii est.
 
Non incongrue dictum est, fratres, avaritiam contemnere, iracundiam mitigare, libidinem fugere.
 
Contemnenda est enim avaritia, quae nobis ideo iniqua lucra procurat, ut nos suos faciat; nostri enim essemus, si illa nostra non essent.
 
Contemnenda, inquam, est avaritia, quae velut ignis, quanto plus acceperit, tanto amplius quaerit.
 
Iracundia vero mitiganda est, quae prius nocituris inpedit quam nocendis.
 
Quod autem libidinem fugiendam esse suggerimus, apostolus paulus evidenter ostendit, qui, cum omnibus vitiis praedicaverit resistendum, dum contra libidinem loqueretur, non dixit, resistite, sed fugite fornicationem.
 
Ac sic contra reliqua vitia deo auxiliante debemus in praesenti resistere, libidinem vero fugiendo superare.
 
Sic et alibi in scripturis divinis legimus: noli, inquid, adtendere in faciem virginis, ne te scandalizet vultus eius.
 
  Et beatus ioseph ut inpudicam dominam posset evadere, pallium quo adprehensus fuerat reliquit, et fugit.
Ergo contra libidinis impetum adprehende fugam, si vis obtinere victoriam; nec tibi verecundum sit fugere, si castitatis palmam desideras obtinere.
 
Vnde, fratres carissimi, ab omnibus christianis, praecipue tamen a clericis vel monachis, indigna et inhonesta familiaritas fugienda est: quia sine ulla dubitatione, qui familiaritatem non vult vitare suspectam, cito dilabitur in ruinam.
 
Sed forte neglegens quisque et minus de animae suae salute sollicitus respondet et dicit: ecce ego et familiaritatem extranearum mulierum habeo, et tamen castitatis ornamenta custodio.
 
Infelix est et nimium periculosa ista praesumptio: multi enim dum se putabant vincere, victi sunt.
 
Sed dicit aliquis: ego inter mulieres extraneas habitans, continentiam teneo, et volo habere quod vincam.
 
Quid est dicere, volo habere quod vincam, nisi, vivere desidero sub ruina?
 
sed ego, inquid, libidinis impetum tamquam adversarium meum volo captivum iugiter retinere.
 
Vide ne contra te incipiat ipsa captivitas praevalere, et ubi te putabas obtinere triumphum, inde aeternum incurras obprobrium.
 
Inter omnia christianorum certamina sola duriora sunt proelia castitatis, ubi cotidiana pugna est, et rara victoria: gravem castitas sortita et inimicum, qui cotidie vincitur, et timetur.
 
  Et ideo, sicut iam dictum est, nemo se falsa securitate decipiat, nemo de suis viribus periculose praesumat, sed audiat apostolum dicentem: fugite fornicationem.
David enim ille sanctissimus in mille passibus mulierem nudam vidit, et statim homicidium fecit et adulterium; et aliqui in una domo cum extraneis mulieribus habitantes putant se castitatis obtinere triumphum: ignorantes dupliciter se apud deum reos existere, dum et se ipsos in periculum inmittunt, et aliis exemplum perversae familiaritatis ostendunt.
 
Quanticumque enim illorum stultitiam imitantes per inhonestam familiaritatem castitatis ornamenta perdiderint, illorum animae ab illis in die iudicii requirentur, qui eis exemplum perditionis ostendunt.
 
Et ideo, fratres carissimi, contra mortifera blandimenta et contra adiutores diaboli, qui familiaritatem suspectam habere nec metuunt nec erubescunt, ne vos exemplo suo decipiant, dei adiutorium iugiter inploremus, ut nos de laqueo venantium liberare dignetur: scientes quod in his malis, quae supra diximus, christianis cotidiana martyria deesse non possunt.
 
Si enim castitas et veritas et iustitia christus est, sicut ille qui eis insidiatur persecutor est, ita et ille qui haec et in aliis defensare et in se custodire voluerit, martyr erit.
 
Et ideo qui haec tota animi virtute et ipse diligit, et ut alii diligant et verbis simul et exemplis ostendit, et ubicumque veritas vel iustitia sive castitas laborant, quantum praevalet se etiam ultro ingerit, et secundum quod vires habuerit defensare contendit, non unam sed plures coronas domino remunerante percipiet.
 
Et ut haec obtinere cum dei adiutorio mereamur, non solum extranearum mulierum sed etiam ancillarum nostrarum, vel quorumcumque vicinorum aut filiae aut alumnae aut ancillae unusquisque familiaritatem vel secretam conlocutionem vitare contendat: quia quanto earum vilior condicio, tanto ruina facilior est.
 
De familiaritate enim talium salomon nos ammonet, dicens: numquid alligabit quis ignem in sinu suo, et vestimenta eius non ardebunt?
 
aut ambulavit quis super prunas, et non comburentur plantae eius?
 
et illud: pretium enim meretricis vix dimidium unius panis; mulier autem pretiosam viri animam capit.
 
  O quanta iniquitas et quam lugenda perversitas, ut animam, quam christus suo sanguine redemit, luxuriosus quisque propter unius momenti delectationem libidinis diabolo vendat! vere enim nimium plangenda et miseranda condicio est, ubi cito praeterit quod delectat, et permanet sine fine quod cruciat.
Sub momento enim libidinis impetus transit, et obprobrium infelicis animae permanet.
 
Sed dicit aliquis: homo iuvenis sum, facio quod mihi delectat, et postea paenitentiam ago.
 
Hoc est dicere: percutio me crudeli gladio, et postea ad medicum vado; et nescit quod unius horae puncto vulnus accipitur, sed vix longo tempore ad sanitatem pristinam revocatur.
 
Qui enim adulterans dicit se postea paenitentiam acturum, quare non timet, ne eum subitanea febricula superveniens rapiat, et pereat illa delectatio, et succedat aeterna damnatio?
 
et quia de infelici libidine, unde supra diximus, credendum est illud dictum esse quod propheta dixit, quomodo confractus est malleus universae terrae?
 
quamvis post adventum domini nostri iesu christi per innumerabilia monasteria et per clericos vel etiam laicos castitatem servantes quasi confractus esse malleus ille videatur, adhuc tamen, quod peius est, multo plures sunt, qui ab ipso malleo cotidie confringuntur, quam illi qui de ruina vel conlisione ipsius liberantur.
 
Vnde iterum atque iterum rogo, ut diligentius consideremus, et quantum possumus timeamus illud, quod dominus in evangelio dixit: qui viderit mulierem ad concupiscendum eam, iam moechatus est eam in corde suo.
 
Pro qua re, sicut iam dictum est, non solum ab extraneis mulieribus, sed etiam ab ancillis propriis refrenanda est et secreta familiaritas, et oculorum incauta fragilitas, ne illud inpleatur in nobis, quod dominus per prophetam terribiliter clamat dicens: intravit mors in animas vestras per fenestras vestras.
 
Per quas enim fenestras mors ad animas nostras ingreditur, nisi aut per visum oculorum, aut per auditum aurium?

 si per linguam aut amico aut servo tuo iusseris ut ad te meretrix adducatur, per os tuum ad animam tuam gladius aeternae mortis ingreditur.
Si autem consilium malum libenter audieris, si detrahentem vel aliquid luxuriose loquentem aut etiam cantica turpia proferentem non respuis, per aurium tuarum fenestras mors intravit ad animam tuam.
 
Et quia dominus dixit qui viderit mulierem ad concupiscendum eam, iam moechatus est eam in corde suo, intellegitur quod voluntas perfecta faciendi reputabitur pro opere facti; ac sic, dum aliquis mulierem animo libidinoso considerat, per fenestram corporis in secretum cordis venenum mortis instillat.
 
Talis enim cogitatio, etiamsi aliquo inpedita casu non impleat voluntatem suam, nihilominus actionis crimine condemnatur a domino: ac sic et illa casta est, cum qua libidinis malum voluit exercere, et ille iam adulter tenetur in corde.
 
Et ideo audiamus prophetam dicentem: omni custodia serva cor tuum; et illud: averte oculos meos, ne videant vanitatem.
 
Quomodo enim si aliquis carbones ignis adprehendat, si eos cito proiecerit, nihil illum nocebunt, si vero diutius tenere voluerit, sine vulnere eos iactare non poterit, ita et ille qui ad concupiscendum oculorum defixerit aspectum, et libidinis malum in corde suscipiens moras in suis cogitationibus habere permiserit, excutere eas a se sine animae plaga non poterit.
 
Et ideo cum propheta iugiter clamemus: oculi mei semper ad dominum, quia ipse evellet de laqueo pedes meos.
 
Quod ipse praestare dignetur, qui cum patre et spiritu sancto vivit et regnat in saecula saeculorum. Amen.
 
