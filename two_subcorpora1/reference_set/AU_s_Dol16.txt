Ex euangelio: aut  facite  arborem  bonam  et  fructum  eius  bonum
aut facite arborem malam et fructum eius malum

1. Admonuit nos Dominus noster Iesus Christus, ut bonae arbores simus et bonos fructus habere possimus. Ait enim : Aut facite arborem bonam, et fructum eius bonum ; aut facite arborem malam, et fructum eius malum. De fructu enim arbor cognoscitur. Vbi ait : Facite arborem bonam, et fructum eius bonum, hoc utique non est admonitio, sed praeceptum salubre, cui oboedientia necessaria est. Quod autem dicit : Facite arborem malam, et fructum eius malum, non praeceptum est, ut facias, sed monitio, ut caueas. Contra hos enim dixit, qui putabant se, cum mali essent, bona loqui posse uel bona opera habere. Hoc Dominus Iesus dicit non posse. Prius est enim mutandus homo, ut opera mutentur. Si enim manet homo in eo quod malus est, bona opera habere non potest ; si manet in eo quod bonus est, mala opera habere non potest.
2. Quis autem a Domino bonus inuentus est, cum Christus pro impiis mortuus sit ? Omnes ergo malas arbores inuenit, sed dedit potestatem filios Dei fieri credentibus in nomine eius. Quisquis igitur hodie homo bonus est, id est arbor bona, mala inuenta est, et bona facta est. Et si, quando uenit, malas arbores eradicare uellet, quae remaneret? quae non digna esset eradicari ? Sed uenit praerogare misericordiam, ut postea exerceret iudicium, cui dicitur : Misericordiam et iudicium cantabo tibi, Domine. Dedit ergo credentibus remissionem peccatorum, noluit cum eis et de praeteritis chartis habere rationem. Dedit remissionem peccatorum : fecit arbores bonas. Distulit securim: dedit securitatem.
3. De hac securi Iohannes loquitur, dicens : Iam securis ad radicem arborum posita est. Omnis arbor, quae non facit fructum bonum, excidetur, et in ignem mittetur. De hac securi paterfamilias comminatur in euangelio, dicens: Ecce, triennium est quod uenio ad hanc arborem et fructum in ea non inuenio. Nunc debeo locum euacuare : proinde amputetur. Et intercedit colonus : Domine, dimitte illam et hoc anno : circumfodiam eam et adhibebo cophinum stercoris; si fecerit fructum, bene ; si minus, uenies et amputabis eam. Tamquam per triennium Dominus uisitauit genus humanum, hoc est tribus quibusdam temporibus. Primum tempus, ante legem; secundum, in lege ; tertium modo est, quod tempus est gratiae. Nam, si non uisitauit genus humanum ante legem, unde Abel ? unde Enoch ? unde Noe ? Abraham, Isaac et Iacob ? quorum Deum se dici uoluit, cuius omnes gentes erant, quasi trium hominum Deus esset : Ego sum, inquit, Deus Abraham et Isaac et Iacob. In lege autem si non uisitaret, ipsam legem non daret. Post legem uenit et ipse paterfamilias: passus est, mortuus est et resurrexit, spiritum dedit, euangelium per totum orbem praedicari fecit. Et adhuc quaedam arbor infructuosa permansit. Est quaedam adhuc pars generis humani : adhuc se non corrigit. Intercedit colonus : pro plebe orat Apostolus : Flecto, inquit, genua mea pro uobis ad patrem, ut in caritate radicati et fundati ualeatis apprehendere cum omnibus sanctis quae sit latitudo et longitudo, altitudo et profundum, cognoscere etiam supereminentem scientiam caritatis Christi, ut impleamini in omnem plenitudinem Dei. Flectendo genua, pro nobis intercedit apud patremfamilias, ne eradicemur. Ergo necesse est ut ueniat : fructuosos nos inueniat. Circumfossio arboris humilitas paenitentiae : omnis enim fossa humilis. Et cophinus stercoris, sordes paenitentiae : quid enim stercore sordidius? et tamen, si bene utaris, quid fructuosius ?
4. Sit ergo unusquisque arbor bona: non se arbitretur habere posse fructus bonos, si manet arbor mala. Non erit fructus bonus, nisi arboris bonae. Muta cor, et mutabitur opus. Exstirpa cupiditatem, planta caritatem. Sicut enim est radix omnium malorum cupiditas, sic est radix omnium bonorum caritas. Quid ergo homines musitant inter se uel contendunt, dicentes : “Quid est bonum ?” O si scires quid est ! Bonum quod habere uis non est ualde bonum. Bonum quod esse non uis, hoc est magnum bonum ! Vis enim habere sanitatem corporis ? Esto, bonum sit. Nec tamen putes magnum bonum esse quod potest habere et malus. Aurum et argentum habere uis ? Ecce et hoc dico : bonum est, sed si bene usus fueris ; bene autem non uteris, si malus fueris. Ac per hoc aurum et argentum malis malum est, bonis bonum est : non quia eos bonos facit aurum et argentum, sed, quia bonos inuenit, in usum bonum conuertitur. Honorem habere uis ? Bonum est, sed et hoc si bene utaris. Quam multis honor occasio exitii fuit ! quam multis honor ministerium boni operis fuit !
5. Discernamus ergo bona ista, si possumus, quia de bonis arboribus loquimur. Et nihil est, quod quisque cogitare debeat, nisi ut a ceteris quibus uitiantur oculi studeat [pro posse] reuerti, in seipsum oculos conuertat, in se descendat, se discutiat, se inspiciat, se quaerat et se inueniat ; et quod displicet, necet, et quod placet, adoptet, et quod adoptet, plantet. Cum enim se homo inanem inuenerit meliorum bonorum, ut quid est auidus exteriorum bonorum ? Ecce quid prodest plena bonis arca, inani conscientia ? Bona uis habere, et bonus non uis esse ! Non uides erubescere te debere bonis tuis, si domus tua plena est bonis et te habet malum ? Quid enim est quod uelis malum habere ? Dic mihi. Nihil omnino : non uxorem, non filiam, non filium, non seruum, non uillam, non tunicam, postremo non caligam ; et tamen uis habere malam uitam ! Rogo te, praepone uitam tuam caligae tuae. Omnia quae circumiacent oculis tuis, lauta et pulchra, tibi cara sunt ; et tibi ipse uilis es ac foedus ! Si possent tibi respondere bona, quibus plena est domus tua, quae habere optasti, quae perdere tremuisti, nonne tibi clamarent : “Sicut tu nos bona uis habere, sic et nos te uolumus Dominum bonum habere” ? Tacita uoce interpellant contra te Dominum tuum : “Ecce bona tanta dedisti huic, et ipse malus est ! Quid ei prodest quod habet, quando eum qui omnia dedit non habet?”
6. Quaerit ergo aliquis admonitus his uerbis meis, et forte compunctus, quaerit quid sit bonum, quale bonum unde sit bonus. Bene intellexisti hoc te quaerere debere. Respondebo quaerenti, et dicam : Hoc est bonum, quod non potes inuitus amittere. Potes enim aurum perdere, et nolens ; potes domum, potes honores, potes ipsam carnis salutem. Sed bonum quo bonus es, nec inuitus accipis, nec inuitus amittis. Quaero ergo quale sit hoc bonum. Psalmus quidem admonet nos rem magnam, forte quam quaerimus. Ait enim : Filii hominum, quousque graues corde ? Quousque arbor illa in triennio ? Filii hominum, quousque graues corde ? Quid est graues corde ? Vt quid diligitis uanitatem et quaeritis mendacium ? Et a tergo ait quid quaerendum est : Scitote quoniam Dominus magnificauit sanctum suum. Iam et Christus uenit, iam magnificatus est, iam resurrexit et ascendit in caelum, iam nomen eius toto mundo praedicatur : Quousque graues corde? Sufficiant praeterita tempora : iam magnificato illo sancto, quousque graues corde? Post triennium quid restat, nisi securis ? Quousque graues corde? Vt quid diligitis uanitatem et quaeritis mendacium ? Adhuc uana, adhuc inutilia, adhuc pompatica, adhuc uolatica, ita, Christo sancto magnificato, adhuc ista requiruntur ! Iam clamat ueritas, et adhuc quaeritur uanitas ! Quousque graues corde?
7. Merito fortiter flagellatur hic mundus : cognouit enim iam uerba Domini mundus. Et seruus, inquit, nesciens uoluntatem Domini sui et faciens digna plagis, uapulabit paucis. Quare ? Vt quaerat uoluntatem Domini sui. Seruus ergo nesciens uoluntatem : hoc erat mundus, antequam magnificaret Dominus sanctum suum : seruus erat nesciens uoluntatem Domini sui, et ideo uapulabat paucis. Seruus autem iam sciens uoluntatem Domini sui : hoc est modo, ex quo magnificauit Deitas sanctum suum, et non faciens uoluntatem eius, uapulabit multis. Quid ergo mirum, si mundus multa uapulat ? Seruus est sciens uoluntatem Domini et faciens digna plagis. Non ergo recuset uapulare multis, quoniam, si non uult audire praeceptorem iniuste, iuste patietur ultorem; uel non murmuret contra castigatorem, cum uideat se plagis dignum, ut misericordiam mereatur.
8. …-trema…-on-….…iam…Est enim…nunc…-ittitur.…-m in fide,… ipse si…-tate in…-us postea…Sic enim…eis pacem…dat pacem super pacem ? Eis qui hic habent pacem in caritate, dabit eis etiam pacem ; dabit eis in immortalitate pacem, non illis qui dicunt : “Pax, pax”, et non est pax. Quaere ergo pacem et sequere eam. Sic ergo in isto psalmo magnificauit sanctum suum. Propterea est qui nos exaudiat, quia habemus qui pro nobis interpellet. Ideo cum dixisset : Magnificauit Dominus sanctum suum, subiecit : Dominus exaudiet me, cum clamauero ad eum. Iam enim habeo illic aduocatum, qui sedet ad dexteram Dei et interpellat pro nobis.
9. Sed quia non exaudiuit ad dandam plenam pacem, nisi eum qui recedit a malo et facit bonum – recedere autem a malo est irasci sibi, in cubili compungi; facere autem bonum est sacrificare sacrificium iustitiae; quaerere pacem est sperare in Domino –, cum dixisset : Sacrificate sacrificium iustitiae, addidit : Et sperate in Domino. Iam tibi iratus es, iam compunctus es, iam a malo recessisti, iam sacrificium iustitiae adhuc in spe in bonis operibus obtulisti : unam nondum rem tenes, ne forte dicas : “Iam omnia haec feci et adhuc nihil recepi”, restat tibi opus tolerantiae. Etenim tribulatio patientiam, patientia probationem, probatio facit spem. Spes autem non confundit. Securus esto : non confunderis. In illum spera. Modo adhuc quasi nox est : Deum nondum uides nec quod promisit tenes, sed in hac nocte fac quod ait psalmus : In die tribulationis meae Deum exquisiui manibus meis nocte coram eo et <non> sum deceptus. In die tribulationis meae : diem tribulationis totam istam uitam deputa, et dic : Deum exquisiui manibus meis, non oculis meis. Adhuc enim nox est. Manibus quaere, operibus promerere, fac bona et dic te in hac nocte quaesisse Dominum manibus tuis. Sequitur, quod et tibi sequitur : Et non sum deceptus. Nocte quaesiui, palpando quaesiui et tamen inueni. Hoc est manibus quaesiui : impigre et operibus inquisiui. Sed quomodo ipsis manibus quaesiui ? Coram eo, propter illud : Nolite facere iustitiam uestram coram hominibus, non ut uites faciem, sed ne tuam expetas laudem. Nam si faciem uitas intuentium, cum bona facis, ubi est illud : Luceant opera uestra hominibus, ut uideant bona facta uestra ? Sed uide quid sequitur : Et glorificent patrem uestrum qui in caelis est, ut ille in te glorificetur qui te fecit bonum. Idoneus enim fuisti ad te faciendum malum, non es idoneus ad te faciendum bonum. Idoneus fuisti ad te uulnerandum, non es idoneus ad te sanandum. Ergo cum facis opera bona, hoc opta ut Deus in te glorificetur, quia, cum sacrificaueris sacrificium iustitiae – hoc est opera bona –, sequitur ut speres in Dominum.