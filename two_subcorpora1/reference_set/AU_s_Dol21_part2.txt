
9. Exclama a finibus terrae ad illum, o ecclesia diffusa per orbem terrae, dic in psalmo : A finibus terrae ad te clamaui, cum angeretur cor meum. In psalmo sunt ista scripta : In petra exaltasti me, deduxisti me, quia factus es spes mea. Exaltauit enim nos Deus in petra. In qua petra ? Petra autem erat Christus, dicit Apostolus. Et quomodo ibi facta est spes nostra ? Quia Dominus noster Iesus Christus, per quem facti sumus – ipse est uerbum Dei, per quod facta sunt omnia – suscepit carnem de massa mortalitatis nostrae, et mortem quae pertinebat ad poenam peccati suscepit ille, non peccatum, sed misericordia liberandi a peccato ipsam carnem suam tradidit morti. Non enim inuitus traditus est ; non crucifigeretur, nisi seipsum tradidisset. Quia et quod eum tradidit Iudas, uolentem tradidit. Non tamen imputatur Iudae meritum uoluntatis Christi, sed meritum cupiditatis suae. Non enim cum traderet Dominum, salutem nostram considerauit, sed auaritiam suam et perfidiam suam. Nam tradidit Iudas, tradidit Christus, tradidit pater Christi. Vnam rem uidentur omnes fecisse. Vnam rem fecerunt, sed non una intentione fecerunt. Tradidit pater filium misericordia, tradidit se filius ipsa misericordia, tradidit Iudas magistrum perfidia. Videtur nihil interesse inter traditionem et traditionem, sed inter misericordiam et perfidiam plurimum interest. Quomodo tradidit pater ? Audi Apostolum : Qui filio proprio non pepercit, sed pro nobis omnibus tradidit illum. Quomodo tradidit filius? Idem Apostolus dicit de ipso Domino : Qui me dilexit et tradidit semetipsum pro me. Tradidit ergo carnem istam occidendam, ne tu carni tuae aliquid timeres. Ostendit in resurrectione sua post triduum, quod debeas tu sperare in fine saeculi. Deducit ergo te, quia factus est spes tua. Ambulas modo ad spem resurrectionis, sed nisi prius resurgeret caput nostrum, quid membra cetera sperarent, non inuenirent.
10. Quid ergo, fratres mei ? Quamquam, et antequam Dominus pateretur, seruiret illi corpus tamquam domino, non enim sic erat illigatus corpori tamquam ob uindictam, tamquam ob poenam, ut caederetur a seruo quemadmodum nos ; sed si quid pati uoluit in corpore suo, uoluntate passus est et potestate, non necessitate et inopia, sicut ipse dixit : Potestatem habeo ponendi animam meam, et potestatem habeo iterum sumendi eam : nemo tollit eam a me, sed ego ipse pono eam a me. Magna ergo potestas in illo ; tamen quod pati uoluit in carne ibi demonstrauit, quod merito pateris. Ille passus est immerito, tu pateris merito. Sed ut sufferas quod pateris merito, consolatur te qui passus est immerito. Suffer ergo quod pateris, donec transeat mortalitas tua. Venit ergo regnum tuum certis dimensionibus temporis ; exhibet ille quod promisit, quia in se iam exhibuit quod resurrexit. Resurrexit enim post triduum ; prior uoluit resurgere et ostendere nobis quid in fine sperare debeamus. Putabamus esse perituram carnem ; ideo noluit aliunde sumere carnem, quam unde habebamus et nos carnem. Nam si aliunde illam sumeret, diceremus : «Potuit resurgere caro, quae aliunde sumpta fuit». Numquid inde sumpta fuit, unde sumpsimus nos ? Non admisit quidem ad matrem uirile consortium, quia unicus filius Dei erat. Quia sursum patrem habebat, in terra non quaesiuit nisi matrem. Ostendit nobis quia quod creauit non est malum : creauit masculum et feminam, ambos ipse creauit. Sed quia per feminam seductus erat homo, possent de se feminae desperare, nisi per uirginem Mariam ille sexus honoraretur. Elegit nasci de femina ; suscipere uirum decebat, uirum nasci. Sed non solum uirum creauerat Deus, et feminam ipse creauerat. Poterant de se, ut dixi, feminae desperare et dicere non se pertinere ad misericordiam Dei, quia per feminam uir deceptus est ; nasci dignatus est ex femina, uiro suscepto, honorauitque sexum ; ostendit se utriusque sexus conditorem, et postea liberatorem. Nam quia per feminam uiro praeparata est mors a serpente, ipsis uiris uita per feminas nuntiata est. Nam resurgentem Dominum primo feminae uiderunt et uiris apostolis nuntiauerunt. Ostendit ergo nobis in carne sua Dominus noster Iesus Christus, quid in fine sperare debeamus. Humiliauit ergo nos, ut iustificationes eius disceremus.
11. Iam modo redeamus humiliati, qui deiecti sumus superbi. Tota enim causa mortalitatis nostrae, tota causa infirmitatis nostrae, tota causa omnium cruciatuum nostrorum, omnium difficultatum, omnium aerumnarum in isto saeculo, quas patitur genus humanum, non est nisi superbia. Habes scripturam dicentem : Initium omnis peccati superbia. Et quid item dicit ? Initium superbiae hominis, apostatare a Deo. Si superbia paruum malum uobis uidetur, vel apostatare a Deo contremiscite. Porro si contremiscitis apostatare a Deo, causam apostatandi deicite. Apostatare enim a Deo superbia fecit hominem. Quia ergo ipsa est caput omnium morborum nostrorum – aegrotamus enim in hac uita –, quomodo medicus peritus, quando uiderit hominem diuersis morbis languentem, non adtendit proximas causas et relinquit originem causarum omnium – si enim curauerit proximas causas seruato fonte morborum, redeunt deriuationes calamitatis, et ad tempus uidetur mederi, non autem penitus sanat ; ille autem medicus peritissimus inuenitur, qui colligit bene causas omnes omnium morborum, et quam primam inuenerit causam, unde omnia illa quae diuersa sunt uideantur tamquam rami exstitisse, amputat radicem, et tota dolorum silua succiditur –, sic Dominus Iesus Christus – quare dictus est saluator, et qui dixit: Non est sanis opus medicus, sed male habentibus, uenit ad aegrotantes, quia aegroti ad illum uenire non possent ; quaesiuit non se quaerentes, conuertit se ad infirmos, passus est multa, occidi se a caecis tolerauit, ut eorum oculos de ipsa sua morte sanaret – fecit haec omnia, et quia causam omnium morborum nostrorum superbiam uidebat, humilitate sua nos sanauit.
12. Noli ergo irridere humilitatem Christi. Irrident enim multi pagani quia humilis uenit Christus – et utinam pagani soli ! –, et multi haeretici qui se christianos dicunt. Sordet illis quia natus est Christus de femina ; sordet illis quia fixus est in cruce et uulneratus est, et uera erant illa uulnera quae accepit, et ueri erant illi claui qui infixi sunt ; sordet et dicunt : «Illa omnia simulauit, finxit et non pertulit». Ergo mendacio te ueritas liberauit ? Mendacio laborabas, et de mendacio sanatus es ? Vnde fieri potest ? Sed quicumque ista dicunt, ostendunt quales ipsi magistri sint. Si enim resurrexit Dominus et dubitanti discipulo suo praebuit manus palpandas et contrectandas cicatrices, dicenti : «Non credam, nisi misero digitos meos in latus eius», ostendit se non tantum uidendum oculis sed et manibus contrectandum ; ille autem cum contrectaret cicatrices, inuenit expressam ueritatem et exclamauit : Dominus meus et Deus meus. Si ergo Christus fefellit, tu uerum dicturus es ? Quomodo te audiam, dic mihi. Velut magistrum uis audiam ? «Velut magistrum», inquit mihi. Quid mihi dicis, quid me doces ? «Doceo te, inquit, quia non est Christus natus de femina, et non habuit ueram carnem, et non uera mors illa fuit, nec uera illa uulnera, et si non uera uulnera, nec uerae cicatrices». Et ego contra de euangelio didici Dominum Iesum Christum, qui, cum dubitaret discipulus, obtulit illi cicatrices suas. Vtique potuit sine cicatricibus resurgere, qui potuit curare oculos caeci nati. Sed quare uoluit adferre testimonium cicatricum ? Quia testimonium cicatricum corporis medicina erat uulnerum mentis. Quid ergo me docturus es: quia ista falsa erant, et simulauit Christus haec omnia, et falsitate deceptus exclamauit discipulus : Dominus meus et Deus meus? Si ergo ille de falsitate uoluit facere sanum, unde scio utrum tu uerum dicas mihi an mentiaris? Non enim scelus putas mentiri, quando auctorem mendacii Christum mihi conaris opponere. Dicturus enim sum tibi : Mentiris, et tu mihi : «Absit, non mentior». Mentiris prorsus. «Absit a me ut mentiar». Hoc mihi dicturus es, ut credam tibi. Nam dic mihi : «Mentior», uolo scire utrum tibi aliquid credam. Vt autem tibi aliquid credam, dicturus es mihi : «Absit ut mentiar». Quare dixisti : «Absit ut mentiar», nisi scelus putas mentiri cum doces? Quod ergo tibi scelus putas, hoc Christo adsignas ? Ergo recedant fallaciae humanae: quomodo scriptum est in euangelio, sic uenit Christus. Non tibi sordeat humilitas Christi, humilitas illa superbiae sordet. Noli esse superbus, et non sordebit humilis Christus.
13. Ait Apostolus : Omnia munda mundis. Immundis autem et infidelibus nihil est mundum, sed polluta sunt eorum et mens et conscientia. Casto corde dic : «Concepit femina, concepit uirgo». Fide concepit, uirgo concepit, uirgo peperit, uirgo permansit. Crede ista omnia, nec tibi illa immunda uiscera uideantur. Quia etsi omnino fuisset caro illa immunda, ueniens Christus ad carnem mundaret immundam, non ab immunda fieret immundus. Vide humilitatem Domini tui : si tibi horret, superbus es. Humilitas superbo horret. Sic quomodo superbus es, coge te, ut non tibi horreat poculum tumoris tui. Cum enim superbus es, tumes ; non grandis es. Si tumes, bibe poculum, ut detumescant uiscera tua, ut sanus esse possis. Hoc poculum tibi medicus temperauit, ut bibas. Ipse medicus calicem tibi temperauit : bibe calicem amarum, si uis esse sanus. Non uides quia tumes, non uides quia non sunt sana uiscera tua ? Magnum te putas, et tumes. Non est ista magnitudo, sed morbus. Vis carere morbo, uis carere tumore ? Bibe calicem humilitatis. Temperauit tibi eum, qui ad te humilis uenit. Et ne tu dubitares bibere, prior medicus bibit, non quia medico necessarium fuit, sed ut dubitationem auferret aegroto. Noli ergo contemnere humilitatem, qua sanaris. Caput omnium morborum superbia est. Ad caput omnium morborum sanandum uenit, qui caput ecclesiae fieri dignatus est. Ablato capite omnium morborum, sanus eris. Humiliare et sanus eris, et dices securius : Bonum mihi quoniam humiliasti me, ut discam iustificationes tuas. Erexisti enim te et humiliatus es. Humilia te et erigeris, quia Deus superbis resistit, humilibus autem dat gratiam. Ideo ergo conclusit Deus omnes in incredulitate, ut omnium misereatur.
14. Recessit homo a Deo, secutus est concupiscentias suas, laxauit habenas : errando, uagando, usque ad idolorum cultum peruenit. Superbierat et ipsa gens iudaeorum quae colebat unum Deum, superbierat et ierat in iniquitatem. Volens Deus ostendere eis quia infirmi sunt, uolens illis ostendere quia sub fragilitate carnis suae iacent, quia cupiditas illa quae ducta est de propagine parentum adhuc in eis manebat, dedit eis legem et mandata iusta et bona et sancta, sicut dicit Apostolus : Itaque lex quidem sancta, et mandatum iustum et sanctum et bonum. Quod ergo bonum est, inquit, mihi factum est mors ? Absit ! Sed peccatum, ut appareat peccatum, per bonum mihi operatum est mortem. Vide quomodo bonum dixit ipsam legem, quae data erat iudaeis. Bonum dixit, quia Deus dederat. Et uere omnia bona in decalogo praeceperat. An forte aliquid mali erat : Ne fureris, ne occidas, ne moecheris, ne falsum testimonium dicas et cetera, non concupiscas rem proximi tui ? Etsi enim non abstuleris, sed tantummodo concupiueris, non te tenent leges in foro, sed tenet te Deus in iudicio. Adtendite itaque, fratres : data est lex iudaeis infirmis, sed superbis. Coeperunt conari facere iustitias legis et deici cupiditatibus suis, et facti sunt rei, qui antea iniqui erant, sed rei legis non erant, praeuaricatores non erant. Vnde dicit Apostolus : Vbi enim lex non est, nec praeuaricatio. Quando datur lex, ille qui contra legem facit, quamuis hoc faciat quod faciebat, tamen quando hoc sine lege faciebat, peccator erat, praeuaricator non erat ; quando autem iam accepta lege facit, non solum peccator, sed etiam praeuaricator est. Quia ergo non solum peccator, sed etiam praeuaricator est, impletur quod ait Apostolus : Lex autem subintrauit, ut abundaret delictum. Quare autem abundauit delictum ? Hoc enim est : Deus, reppulisti nos et deposuisti nos. Sequitur autem et dicit : Vbi autem abundauit delictum, superabundauit gratia. Quia ergo abundauit delictum, recte dicimus : Deus, reppulisti nos et deposuisti nos, iratus es. Sed quia superabundauit gratia, recte subiungimus : Et misertus es nobis. Non ergo dicant iudaei : «Nos sumus aliquid». Conclusit enim Deus omnes in incredulitate, ut omnium misereatur.
15. Cognoscamus ergo, fratres carissimi, uitam nostram, Dominum nostrum Iesum Christum ; medicinam superbiae nostrae humilitatem Domini nostri Iesu Christi teneamus. Credamus in eum, speremus totum de misericordia illius, qui filio proprio non pepercit, sed pro nobis omnibus tradidit illum ; et quando forte proficimus in iustificationibus ipsius, non superbiamus et ceteros contemnamus, sed adtendamus in itinere iustitiae non quantum transierimus, sed quantum nobis restat peragendum ; et ubique gemamus, et tamdiu gemamus quamdiu peregrini sumus, quia gaudium nostrum non erit nisi in patria, cum angelis aequati fuerimus. Quamdiu sumus in corpore, peregrinamur a Domino. Quare peregrinamur a Domino ? Per fidem enim ambulamus, inquit, non per speciem. Fides est credere quod non uides, species est uidere quod credideras. Cum ergo uenerit species, erit flamma illa caritatis acrior, quia quod absens desiderabas, praesens amplecteris ; quod absens credebas, praesens uides. Et si dulcis est Deus creditus, quid erit conspectus ? Cum ergo omnia ista finita fuerint quae nos adhuc torquent propter reliquias peccatorum nostrorum, tunc erit plenitudo iustitiae, tunc copulati angelis hymnum sempiternum ‘alleluia’ cantabimus : laus Dei sine defectu nobis erit, nec fames inde nos repellet, quia non esurit corpus, nisi quod corrumpitur et adgrauat animam ; nec sitiemus nec infirmabimur nec senescemus nec in somnum uergemus nec aliqua lassitudine fatigabimur, sed qualia sunt corpora angelorum, tales erunt carnes nostrae in resurrectione mortuorum. Noli mirari quia carnes istae caelestia corpora erunt in resurrectione mortuorum. Cogitate quia, antequam essemus, nihil eramus, et inde credite quales erimus cum resurrexerimus. Vnusquisque consideret se : antequam natus esset, quid erat, ubi erat, ubi latebat ? Omnis ista corporis distinctio : aures, oculi, uultus, spiritus uegetans uniuersam molem corporis, ubi erant ista omnia ? Certe in secreto naturae, certe ubi non uidebantur. Processerunt inde, formauit te Deus [eum] qui non eras. Quid magnum est Deo ex homine facere angelum, qui ex limo fecit hominem ? Quid eras ? et homo es ; homo es, et angelus non eris ? Vicinius fit ex homine angelus, quam ex illo quod eras fit homo. Quod est mirabilius in te fecit, quod restat non est facturus?
16. Opus est ut credas, et fides tua non deserat Christum, non deserat euangelium, non deserat promissa eius. Intellegas quia omnia quae sunt scripta prope peracta sunt, pauca sunt quae restant. Ecclesia ista, quam uidetis toto orbe diffusam, ante paruum tempus non erat. Vos ante paucos annos pagani eratis, modo christiani estis ; parentes uestri daemoniis seruiebant, antea plena erant templa turificantibus, modo plena est ecclesia Deum laudantibus. Quomodo mutauit Deus subito res humanas ? Antequam essent haec omnia, scripta legebantur, credebantur et non uidebantur ; modo uidemus ea quae maiores nostri legebant. Si ergo haec tanta impleta sunt, pauca quae restant non sunt uentura ? Credite fortiter quia uentura sunt, fratres, quia et omnia ista quae iam uenerunt non aliter uenerunt quam conscripta sunt et praenuntiata antequam uenirent. Ante multa milia annorum, quando dictum est Abrahae : In semine tuo benedicentur omnes gentes, dicebatur uni homini : In semine tuo benedicentur omnes gentes ; considerabat se unum et hoc semen, et uxorem iam anum et confectam ipsam senectute, et dicebatur ei non tantum : «Erit de te semen» – quod si solum diceretur, quid mirabilius ? –, parum erat dicere iam senectute confecto : «Habebis filium», In semine tuo, inquit, benedicentur omnes gentes. Mirabilia dicebat Deus, impossibilia dicebat, sed sibi facilia. Ille unus credidit quod non uidebat, et nos uidemus ; quod ille credidit, nobis exhibitum est, immo ipsi redditum est, quod in nobis exhibitum est. De semine enim Abrahae Isaac, et de Isaac Iacob, et de Iacob populus iudaeorum, et de populo iudaeorum Dauid, et de semine Dauid uirgo Maria, et de uirgine Maria Dominus Iesus Christus. Ergo in semine Abrahae benedicentur omnes gentes, quia omnes gentes in Christo benedicuntur. Ecce modo exhibitum est nobis quod illi promissum est. Deus ergo omnipotens et fidelis, quod uni homini promisit, exhibuit : quod omnibus promisit, non exhibebit? Fratres mei, aedificetur fides uestra, roboretur spes uestra. Vnum non fefellit, orbem terrarum poterit fallere ? Exhibuit uni orbem terrarum plenum christianis, exhibebit orbem terrarum cum Christo filio suo uiuere in aeternum.
17. Haec tenentes, fratres, intellegite quia ecclesia non est in parte, sed in toto est. Totum emit Christus, sanguinem suum pro toto dedit : uniuersus orbis terrarum habet christianos, unitas Christi ecclesia est. Sine causa litigant haeretici cum ecclesia Christi : parum est quia exheredari uoluerunt, et heredibus calumniantur. Vos eos in unitate ad totum, non ipsi uos seducant ad partem. Si uos eos secuti fueritis, ad partem ibitis ; si uos ipsi audierint, ad totum uenient : lucro suo ipsi uincantur. Christus enim totum emit, quando pependit in cruce, fratres mei : commercia Christi, passio Christi ; ibi nos emit ubi crucifixus est. Ibi enim fudit sanguinem suum, pretium nostrum, ibi ubi praedictum est in psalmis adhuc futurum. Videte ante quot annos praedictum est : Foderunt manus meas et pedes meos, dinumerauerunt omnia ossa mea ; ipsi uero conspexerunt et considerauerunt me, diuiserunt sibi uestimenta mea et super uestem meam miserunt sortem. Haec omnia uix possunt discerni utrum in psalmo audiantur, an ex euangelio recitentur. Nonne quomodo cantantur in psalmo, sic leguntur in euangelio : Foderunt manus meas et pedes meos, dinumerauerunt omnia ossa mea? Ibi nos emit Christus, ubi dinumerata sunt omnia ossa eius ; ubi manus eius et pedes eius fossi sunt clauis, ibi nos emit. Ibi enim fudit sanguinem suum, quod est pretium nostrum. In ipso psalmo intellegitur quid emerit. Vultis nosse ? Ipsum psalmum interrogate. Quid emit Christus, pendens in ligno ? Post paucos enim uersus dicit : Commemorabuntur et conuertentur ad Dominum uniuersi fines terrae, et adorabunt in conspectu eius uniuersae patriae gentium. Quare adorabunt ? Quoniam ipsius est regnum, et ipse dominabitur gentium. Quasi responderetur quare, quis est iste ad quem conuertentur uniuersi fines terrae et in cuius conspectu adorabunt omnes patriae gentium ? Quia ipsius est, inquit, regnum, et ipse dominabitur gentium. Quare ipsius est ? Quia ipse emit.
18. Modo irruit inimicus possessor, et hoc sub nomine Christi. Potest diuidere aliquas uestes Christi ; tunicam illam nemo diuidet, quae desuper texta est. Diuiserunt, inquit, sibi uestimenta mea et super uestimentum meum miserunt sortem. Et dicit euangelista : Erat ibi quaedam tunica desuper texta, et dixerunt inter se qui crucifixerunt Dominum : «Non eam diuidamus, sed sortem super eam mittamus». Non est posita in diuisione, praeter diuisionem fuit tunica illa. Quare praeter diuisionem fuit tunica illa ? Quia desuper erat texta. Significatum est quare non meruit diuidi desuper texta. Quid est quod desuper texitur ? Vnde nobis dicitur “sursum cor”. Itaque qui sursum habet cor, diuidi in partes non potest, quia ad illam tunicam quae non potest diuidi pertinebit. Ergo, fratres mei, ista tunica sorte obuenit ipsi Domino nostro Iesu Christo, quia sors ipsius est hereditas ipsius. Et cum ipsius esset hereditas, emit eam. Illi autem qui diuisi sunt ad alias uestes Christi possunt pertinere, quia omnibus indutus est ille. Omnes qui credunt in eum, quoquomodo induitur illis. Sed quicumque quaerunt honores terrenos, commoda temporalia, phantasias corporales, non sunt desuper texti, quia saecularia desiderant. Ipsi ergo possunt diuidi. Tunica uero illa quae desuper texta est, in diuisionem non potest uenire. Gaudete uos ad eam pertinere, qui germina catholicae estis. Interrogate cor uestrum si a Christo non quaeritis nisi regnum caelorum : non uana, non temporalia, non imagines corporeas, non ea quae delectant in isto saeculo et in hac terra. Cum uos interrogaueritis, respondet uobis conscientia uestra ‘sursum cor’ habere. Et si ‘sursum cor’ habetis, desuper texti estis ; si desuper texti estis, diuidi non potestis.
