 Sermo sancti caesarii episcopi ad monachos.
Miror, fratres dilectissimi, dominum meum patrem vestrum tanta se humilitate deicere, ut a me inperitissimo sanctis et eruditis auribus vestris exhortationis velit proferri sermonem.
 
Per hanc enim admirabilem humilitatem a me quasi ab arenti rivulo vobis vivis in christo fontibus parvissimi rivi guttulas desiderat ministrari.
 
Quid ego nunc faciam pauper et dolens? ubi potero invenire quod vobis esurientibus iustitiam possim adponere?
 
ubi, inquam, requiro quod in mea facultate non habeo?
 
beata prorsus tam sancti patris vestri quam vestra humilitas, quae cum iam paene virtutum meritis altius sublimari non possit, hac humilitate quo adhuc crescere possit invenit.
 
Benedicimus dominum nostrum, qui sanctam institutionem et admirabilem consuetudinem loci huius iugiter crescere et in maiore dignatur gloriae cumulo sublimare.
 
O felix et beata habitatio insulae huius, ubi tam sanctis cotidie et tam spiritalibus lucris gloria domini salvatoris augetur, et tantis damnis diaboli nequitia minoratur! beata, inquam, et felix insula lyrinensis, quae cum parvula et plana esse videatur, innumerabiles tamen montes ad caelum misisse cognoscitur! haec est, quae et eximios nutrit monachos, et praestantissimos per omnes provincias erogat sacerdotes; ac sic quos accepit filios, reddit patres; et quos nutrit parvulos, reddit magnos; quos velut tyrones excepit, reges reddit.
 
Nam omnes quoscumque felix et beata habitatio ista susceperit, caritatis et humilitatis pinnis ad excelsa virtutum culmina christus sublimare consuevit.
 
Quae res cum paene in cunctis habitatoribus loci istius fuerit feliciter consummata, in me tamen resistentibus meritis meis non probatur impleta.

 Cum enim parvitatem meam haec sancta insula velut praeclara mater et unica ac singularis bonorum omnium nutrix brachiis quondam pietatis exceperit, et non parvo spatio educare vel nutrire contenderit, licet reliquos ad virtutum culmen evexerit, a me tamen, quia cordis mei duritia contradixit, omnes neglegentias auferre non potuit.
Et ideo cum omni humilitate supplico, et tota cordis contritione deposco, ut, quod negatur meritis meis, vestris orationibus suppleatur, et ego peculiaris alumnus vester sic precum vestrarum suffragiis merear adiuvari, ut hoc ipsum, quod in isto sancto loco nutritus sum, non mihi iudicium pariat sed profectum.
 
Ego tamen, carissimi fratres, dum precibus sancti patris vestri contradicere non praesumo, non parvam notam temeritatis excipio; cum que considero quis quibus loqui audeat, vel qualis quantos docere praesumat, sub grandi pudoris pondere humilitatis mea conscientia contremescit.
 
Quid ego dicturus sum peritissimis inperitus? quid dicturus sum sanctis, cum sim ipse multis neglegentiis obligatus?
 
splendidis quid loquar obscurus, ferventibus tepidus? in portu felicissimo constitutos quid doceam in medio pelagi mundi huius nimiis fluctibus fatigatus?
 
praecipue christi iugiter deliciis saginatis ego familicus ubi inveniam quod digne offerre praevaleam?
 
adtamen sanctis orationibus vestris credo iam me invenisse quid facere debeam.
 
Quid enim nisi sacrificium contriti et humiliati cordis exhibeam, ut quod in me implere non potest bonorum operum facultas, ipsa saltim obtinere possit humilitas.
 
Ecce praeparo exceptorium cordis mei influenti per vos aquae divinae.
 
Vos enim in veritate cognosco, de quibus dominus dixisse legitur: qui credit in me, flumina de ventre eius fluent aquae vivae.

 Quia ergo de vobis tamquam de spiritalibus fontibus aquas vivas manare et gaudemus et credimus, inrigate aridum, satiate familicum, reficite lassum, abluite multis neglegentiis inquinatum, et quasi boni ac spiritales illius caelestis medici discipuli orationum suffragia ministrate, sublimium meritorum medicamenta porrigite.
Et quia, quod non verbis tantummodo praedicamus, vos operibus implere gaudemus, obtinete, ut, quia sumus vestri peculiares amatores, operum vestrorum vel ex aliquo mereamur esse participes; et quia de vestra conversatione non solum homines in mundo sed etiam angeli gratulantur in caelo, sanctis precibus laborare contendite, ut cum vobis ante aeternum iudicem meritorum vestrorum gloria tribuetur, nobis vel peccatorum venia concedatur.
 
Et ne sancti patris vestri precibus ad integrum videar contradictor exsistere, cum grandi humilitate et reverentia etiam quae vestra sunt vobis insinuare praesumo.
 
Supplico enim et humili caritate commoneo, ut domno meo patri vestro verum amorem semper inpendere, et perfectae caritatis oboedientiam sanctitas vestra iugiter studeat exhibere; ut sicut vos gaudetis in domino de sancti patris vestri meritis, ita et ille gratuletur semper de profectibus vestris.
 
Et quia pro sancta oboedientia et inmaculata opera vestra universus mundus vos et admiratur et diligit, et totius generis humani vos debitores esse cognoscitis, oportet, ut honorem et amorem, quem ab omnibus excipitis, assiduis orationibus et inmaculatis actibus repensetis.
 
Ab oriente enim usque ad occidentem omnibus paene locis, in quibus christiana religio colitur, gloriosissimae famae vestra conversatio ad christi gloriam praedicatur.
 
Iure a vobis exigitur, ut, quod in vobis creditur, hoc etiam probetur.
 
Agite ergo domino auxiliante quod semper egistis, et ita caritatem, humilitatem, mansuetudinem vel oboedientiam custodite, ut quod in universo mundo de vobis creditur, inmaculatae semper conversationis operibus augeatur; ut quicumque vos videre meruerit, illam sententiam possit ex ore proferre, quam protulit regina illa quae in typum ecclesiae salomonem desideravit expetere; ut cum vos unusquisque quasi christi templa viventia, bonorum operum margaritis ornata, orationum holocaustis impleta, virtutum aromatibus odorifera meruerit contemplari, continuo in exultationis voce prorumpens cum regina illa clamet et dicat: verus est sermo, quem in terra mea de conversatione sanctae huius congregationis audieram.
 
Ecce nunc in veritate probavi, quia mihi vix media pars fuerat nuntiata; quia multo maiora oculis videre merui, quam auribus prius audivi.
 
Cum ergo vos unusquisque velut angelos in terris positos expetere ac videre meruerit, et talia gaudens ex ore suo verba protulerit, ac per totum mundum feliciter nuntiaverit, considerate et videte, quantum et vobis gloria augeatur, et per universum mundum quam desiderabilis et sancta universis ecclesiis laetitia generetur.

 Ante omnia, fratres, corde vigilantissimo semper metuite, ne animis nostris cogitatio illa subripiat, ut credamus quod nobis ad beatam vitam sola laus humana sufficiat, et non consideremus quales ipsi sumus, sed quales ab aliis esse videamur, ne forte neglectis virtutum meritis de sola opinione curemus; sed magis illam sententiam saecularem quidem sed valde utilem cogitemus: ut vera laus ornat, ita falsa castigat; et illud quod quidam de sapientibus dixit: si verae sunt laudes tuae, praeconia sunt; si falsae, convicia.
Sed ut haec tam sancta et tam praeclara perfectio impleri possit, non parvo animae labore constabit.
 
Quis enim sine labore possit linguam suam a detractionibus amovere, murmorationibus vel ociosis sermonibus finem inponere, cogitationum inmunditias vigilantissimo corde repellere, a maledicto vel iuramento quasi a veneno mortifero abstinere, vanitati resistere, iracundiam refrenare?
 
quis est qui sine grandi conpunctione cordis ambitum honoris vel desiderium clericatus verae humilitatis amore repudiavit ac respuit?
 
quis unquam sine labore potuit sanctae oboedientiae pia colla submittere, nunquam senioris arbitrium reprehendere, contra nullum hominem odium in corde servare, non solum fratres, sed omnes homines, etiam et persecutores pro christi amore diligere; pro bonis orare, ut semper sanctis operibus augeantur; pro malis supplicare, ut corregere celerius mereantur?
 
quis autem sine labore poterit orationi insistere, lectioni vacare?
 
quis, inquam, haec omnia sine gratia dei grandi intentione cordis implebit?
 
sed haec omnia, fratres, donec in consuetudinem mittantur, laboriosa esse videntur, et, ut verius dicam, tamdiu inpossibilia iudicantur, quamdiu humanis viribus impleri posse putantur.
 
Cum vero a deo obtineri et per dei gratiam impleri posse creduntur, nec dura nec laboriosa, sed levia et suavia conprobantur, secundum illud quod dominus dixit: iugum enim meum suave est, et onus meum leve.
 
Quod iugum quia iam a vobis feliciter portatur et suaviter sustinetur, orate ut eum etiam parvitas nostra suscipere et usque ad finem mereatur humiliter baiulare; ut cum in illa aeterna beatitudine vobis dabitur gloria, nobis vel peccatorum venia concedatur: praestante domino nostro iesu christo, cui est honor et gloria in saecula saeculorum. Amen.