Sermo sancti Augustini de natiuitatis die sancti Iohannis baptistae et de uoce et uerbo.
1. Quoniam uoluit dominus hodierno die reddere caritati uestrae uocem et praesentiam nostram - et hoc fecit ipse non secundum dispositionem nostram, sed secundum uoluntatem suam -, agimus ei gratias uobis cum et reddimus uobis sermonis obsequium, quod est ministerium nostrum, in quo nos seruire uobis et oportet et decet.
 
Vestrum est autem, carissimi, dispensationem qualiumcumque seruorum dei accipere cum caritate et illi gratias agere nobis cum, qui nobis donauit hunc diem simul agere uobis cum.
 
2. Unde ergo loquamur hodie, nisi de illo cuius natalis est hodie?
 
Iohannes ergo sanctus natus de sterili, praecursor domini nati de uirgine, factus est domini sui salutator ex utero, adnuntiator post uterum.
 
Sterilis quae* pareret non erat, uirgo unde pareret non erat: genuit sterilis praeconem, uirgo iudicem.
 
Sed multos praecones dominus ipse Iesus Christus ex utero uirginis uenturus ad homines praemisit ante se.
 
Omnes prophetae ab ipso praemissi sunt, sed ipse in illis loquebatur, qui uenit post illos; erat autem ante illos.
 
Cum ergo multos praecones ante se miserit dominus, quid tantum iste meruit, quid excellentiae amplius habuit, cuius natalis nobis hodie commendatur?
 
Nam neque hoc sine signo |26| cuiusdam magnitudinis est, ut non lateat dies natalis eius, sicut non latet dies natalis domini eius.

 Alii prophetae quando nati fuerint ignoramus; de Iohanne nescire non licuit.
Etiam hoc magnum ipsius, quia ceteri praenuntiauerunt dominum et uidere desiderauerunt et non uiderunt, et si uiderunt in spiritu, futurum uiderunt; praesentem autem non hic fuerunt ut uiderent.
 
Dicit autem dominus ipse de illis ad discipulos suos, quia multi prophetae et iusti uoluerunt uidere quae uidetis, et non uiderunt, et audire quae auditis, et non audierunt.
 
Numquid non ipse illos mittebat? Sed erat in omnibus desiderium, si fieri posset, uidere hic in carne Christum.
 
Sed quia praecesserunt moriendo, sicut praecesserunt nascendo, non hic eos Christus inuenit, sed tamen eos in aeternam uitam Christus redemit.
 
Et ut noueritis quale circa omnes desiderium hic erat uidere Christum, recordamini senem illum Simeonem, cui non pro paruo bono nuntiauit spiritus dei, quod non esset exiturus de hoc saeculo, nisi uidisset Christum.
 
Natus est Christus: cognouit illum infantem in manibus matris, accepit, tenuit in manibus, cuius diuinitate ipse portabatur; et tenens in manibus infantem uerbum, benedixit deum dicens: Nunc dimittis, domine, seruum tuum in pace, quoniam uiderunt oculi mei salutare tuum.
 
[3]. Prophetae ergo alii non hic uiderunt: Simeon infantem uidit; Iohannes conceptum agnouit et salutauit, iuuenem adnuntiauit et uidit.
 
Excellentior ergo iste omnibus ceteris.
 
3. Audi de illo et testimonium domini: se illi praetulit, neminem alium.

 Valde magnus erat, cui qui praeferretur praeter Christum non erat.
Proinde ipse dominus ita dicit: In natis mulierum nemo exsurrexit maior Iohanne baptista.
 
Et ut se illi praeponeret: Qui autem minor est, in regno caelorum, ait, maior est illo.
 
Se dixit minorem et maiorem: minorem nascendo, maiorem dominando.
 
Post illum enim natus est dominus, sed in carne, sed de uirgine; ante illum autem in principio erat uerbum.
 
Magna res: Iohannes post Christum.
 
Omnia enim per ipsum facta sunt, et sine ipso factum est nihil.
 
Quare ergo uenit Iohannes? Ostendere uiam humilitatis, ut praesumptio hominis minueretur, gloria dei augeretur.
 
Venit ergo Iohannes magnus commendans magnum, uenit Iohannes mensura hominis.
 
Quid est mensura hominis? Plus quam Iohannes nullus homo esse poterat; quidquid Iohanne plus erat, iam plus quam homo erat.
 
  Si enim mensura magnitudinis humanae in Iohanne fuerat terminata, non inueniebas iam hominem maiorem, et tamen inuenisti maiorem: confitere deum, quem perfecto homine potuisti inuenire maiorem.
Iohannes homo et Christus homo, sed Iohannes solum homo, Christus deus et homo.
 
Secundum quod deus, ipse fecit Iohannem; secundum quod homo, natus est post Iohannem.
 
4. Sed tamen ille praecursor domini sui, dei et hominis, quantum se humiliat uidete.
 
Quo nemo exsurrexit maior inter natos mulierum, interrogatur utrum ipse esset Christus.
 
|26v| Tam magnus erat, ut possent falli homines.
 
Dubitatum est de illo utrum ipse esset Christus; et ita dubitatum est, ut interrogaretur.
 
Iam si esset filius superbiae, non doctor humilitatis, non opponeret se hominibus errantibus et non ageret ut id putarent, sed iam quod putabant acciperent.
 
Forte nimium illi erat uelle persuadere hominibus quod ipse esset Christus?
 
Si conaretur persuadere et non crederetur, remansisset abiectus et deiectus, et inter homines contemptus et apud deum damnatus.

 Sed non illi opus erat persuadere hominibus, iam uidebat eos hoc putare: acciperet errorem illorum et augeret honorem suum.
Sed absit hoc a fideli amico sponsi, ut se pro illo ab sponsa diligi uellet.
 
Confessus est se non esse quod non erat, ne perderet quod erat.
 
Non erat enim ille sponsus Iohannes.
 
Nam, cum interrogaretur, hoc ait: Qui habet sponsam, sponsus est; amicus autem sponsi stat et audit eum, et gaudio gaudet propter uocem sponsi.
 
Ego quidem baptizo uos in aqua in paenitentia: qui autem uenit post me, maior me est.
 
Quantum maior? Cuius non sum dignus corrigiam calciamenti soluere.
 
Videte quantum minor esset, si dignus esset; quantum se humiliaret, si hoc diceret: 'Maior me est, cuius ego dignus sum corrigiam calciamenti soluere'; dignum enim se curuari ad pedes eius dixerat.
 
Nunc autem quam altum commendauit, quando et ipsis pedibus, immo et calciamentis eius indignum se dixit! Venit ergo docere superbos humilitatem, adnuntiare uitam paenitentiae.
 
5. Venit uox ante uerbum.

 Quomodo uox ante uerbum? De Christo quid dicitur?
In principio erat uerbum, et uerbum erat apud deum, et deus erat uerbum; hoc erat in principio apud deum.
 
Sed ut ueniret ad nos uerbum, uerbum caro factum est, ut habitaret in nobis.
 
Ergo quia Christus uerbum, audiuimus; quia uox Iohannes, audiamus.
 
Dum diceretur illi: Tu quis es?, respondit: Ego sum uox clamantis in eremo.
 
|| {Paululum ergo, carissimi, paululum, quantum dat dominus, de uoce et uerbo tractemus.
 
Christus uerbum est, uerbum quod non sonat et transit; nam quod sonat et transit uox est, non uerbum.
 
Verbum ergo dei, per quod facta sunt omnia, dominus noster Iesus Christus est; uox clamantis in eremo Iohannes est.
 
Quid est prius? uox an uerbum? Videamus quid est uerbum et quid est uox, et ibi uidebimus quid sit prius.
 
6. Quid putatis esse uerbum, fratres? Omittamus illud uerbum dei; de uerbis nostris aliquantum loquamur, si possumus de imis ad summa capere gradus aliquos similitudinis.

 Verbum dei, per quod facta sunt omnia, quis comprehendit? quis dignus qui uel cogitare possit, nedum eloqui?
Paululum ergo illius maiestatem, ineffabilem aeternitatem et cum patre coaeternitatem seponamus; credamus quod non uidemus, ut credendo uidere mereamur}.
 
Ecce de uerbo isto tractemus, quasi de re quae cottidie uersatur uel in cordibus uel in auribus |27| uel in oribus nostris.
 
Quid est uerbum? Numquid iam putamus hoc esse uerbum quod sonat ad aures tuas?
 
Verbum illud est quod uis dicere.
 
Concepisti aliquid corde ut dicas: ipsa conceptio iam uerbum factum est in corde tuo, sed hoc uerbum, id est quod uis dicere, conceptionem in corde tuo factam, illud quod suscepisti eloqui, iam nosti, et apud te dictum est.
 
Adsit illud uerbum quod est filius dei, ut possim quod dignatus est ipse dare concipiendum cordi nostro edere ad aures uestras, ut dignum est.
 
Sed si forte impar et inualidus pro rei magnitudine succubuero et non sicuti dignum est elocutus fuero, habetis quo uos a me conuertatis: ille ipse filius dei, uerbum dei, praesit cordibus uestris ac impleat ibi loquendo uobis cum intus, quod ego in auribus uestris, sicut homo, implere nequiuero.
 
Tamen conatum meum intentione adiuuate et obsecratione pro me, ut possim dicere, et pro uobis, ut mereamini audire.
 
7. Verbum ergo esse ut diximus quod corde conceperis ut dicas, res ipsa quam uis dicere, corde concepta ut dicatur, uerbum uocetur.

 Cum ergo conceperis rem quam uis dicere, et factum fuerit uerbum in corde tuo res ipsa, cogitatio ipsa, adtendes cui loquaris et cui eam dicere uelis; et si uideris hominem graecum, graecam uocem quaeris, in qua euoces uerbum; si uideris latinum, latinam uocem quaeris, in qua proferas uerbum; si uideris hebraeum, hebraeam uocem; si uideris punicum, punicam uocem, si nosti linguas istas.
Si autem non nosti, cum uideris eum ante te stare, qui ipsam linguam quam non nosti solam nouit, non deficis in uerbo, deficis in uoce.
 
Verbum ergo illud quod conceperas in corde tuo antecedebat omnes uoces et ante omnes uoces erat, ante graecam, ante latinam, ante hebraeam, ante punicam, et quidquid linguarum et quidquid uocum est per orbem terrarum antecedebat illa conceptio, et portabatur a parturiente anima fetus animae, et quomodo proferretur, quaerebatur, quoniam non posset proferri ad alium quod iam habebatur in corde, nisi per aliquam uocem.
 
Illa autem uox, nisi distincta esset, unde posset agnosci?
 
Distinguenda autem erat uox diuersitate linguarum, ut graeca loquaris graeco, hebraea hebraeo, punica punico.
 
Illud autem uerbum quod ante omnes uoces conceperas nec latinum erat nec graecum nec punicum nec tale aliquid.
 
Vide ergo magnum mysterium.
 
Proinde si sileres omnino, numquid ideo uerbum in corde tuo non uiueret et, si non esset cui loquereris, apud te pateret quod corde conceperas?
 
Pateret autem sine aliqua linguae distantia in simplici scientia.