
 
6. Debitum enim, quod exigebat Paulus, tamquam ex merito repetebat.
 
Et quod meritum? Cursum consummaui, bonum agonem certaui, fidem seruaui.
 
Haec egisti: quid speras? De cetero superest mihi corona iustitiae, quam reddet mihi dominus in illo die iustus iudex.
 
|| Reddet iustus iudex.
 
Cui autem redderet, fecit misericors pater.

 Qualem enim Saulum, qui postea Paulus, qualem eum Christus inuenit, nonne dilanguidum et periclitantem et insaniae quodam morbo in iudaeos* phreneticum?
Nonne ille Saulus est qui interfuit cum lapidaretur Stephanus, qui lapidantibus uestimenta seruauit, ut in omnium manibus lapidaret?
 
Nonne ille est qui litteris acceptis a principibus sacerdotum ibat qua poterat, adligaturus christianos et ad supplicia perducturus?
 
Nonne, cum iret et minas et caedem anhelaret, sicut legimus, uocatus est, caelesti uoce prostratus est, uerbo reuocatus ad uerbum?
 
{Ut eum ergo dominus sic uocaret, quae merita eius praecesserant?
 
Non dico quid praecesserat coronandum, sed quid non damnandum.
 
Ecclesiae persecutorem fecit pacis praedicatorem}; soluit omnia peccata; posuit eo loco, ut per eum soluerentur aliorum.
 
{Haec misericordiae dona fuerunt, non debita meritorum}.
 
Audi ipsum Paulum, non sane gratiae dei ingratum, audi haec commemorantem et praedicantem: {'Qui prius, inquit, fui blasphemus et persecutor et iniuriosus, sed misericordiam consecutus sum'}.
 
Numquid ibi ait: 'redditum est mihi'?
 
  Si enim diceret: 'Qui prius fui blasphemus et persecutor et iniuriosus, sed redditum est mihi', quid pro istis factis reddendum erat, nisi damnatio?
At ille ait: 'misericordiam consecutus sum.
 
Non mihi reddita est poena, ut postea redderetur |34v| corona'.
 
{Ecce, fratres, cui poena debebatur, corona debetur.
 
'Prius fui, inquit, blasphemus et persecutor et iniuriosus'.
 
Vides meritum: poena debebatur.
 
Ergo poena non redditur, misericordiam pro poena consequitur}.
 
Accepta uero misericordia, non ingratus bonum agonem certat, cursum consummat, fidem seruat.
 
Peccatorum remissorem fecit sibi debitorem.
 
'{Superest mihi, inquit, corona iustitiae, quam reddet mihi dominus in illo die iustus iudex'.

 || Non ait: 'dat', sed: 'reddet'; si reddet, debebat.
|| Prorsus audeo dicere: si reddet, debebat.
 
|| Et numquid mutuum acceperat, ut deberet? Debet coronam, reddit coronam, non factus debitor ex mutuo nostro, sed ex promisso suo}.
 
Neque enim, cum eius merita coronabat, non dona sua coronabat.
 
7. Propterea ergo, fratres carissimi, propterea deus debitor, quia promissor.
 
|| {Proinde si quis nobis promittat aliquid, quando eum conuenimus, ut det, utimur hoc uerbo: 'Redde quod mihi promisisti'.
 
Debitorem exigimus, cum dicimus: 'Redde', sed tamen beneuolentiam confitemur, cum dicimus: 'Redde quod promisisti', non 'quod accepisti'}.
 
Promisit ergo et nobis omnibus et uniuerso mundo, promisit quaedam, et ea ipsa quaedam magna sunt.
 
Ut multa non dicam, promisit Christum, passionem Christi, sanguinem Christi pro nobis, promisit per prophetas suos, promisit per libros suos, promisit ecclesiam toto orbe diffusam, promisit uictorias martyribus, promisit ecclesiae confractiones idolorum, promisit in fine iudicium et uitam aeternam.
 
Ut non multa commemorem - ceterum difficile est omnia eius promissa enumerare -, haec interim quae dixi consideremus.
  Promisit Christum: Ecce uirgo concipiet et pariet filium, et uocabitis nomen eius Emmanuel, quod est interpretatum nobis cum deus, et cetera quae nostis <et> commemorare longum est.
Promisit de passione eius, de resurrectione, de glorificatione: haec facta sunt.
 
Promisit martyres pro nomine eius futuros fortes in passionibus, uictores in perseuerantia.
 
Saeuit mundus, saeuire promissus est, non ut semen conculcaretur, sed ut seges seminaretur; fusus est ubique martyrum sanguis; mundum impleuit messis ecclesiae: facta sunt haec.
 
Ipsa ecclesia regnatura promittebatur in scripturis, in re nondum exhibebatur.
 
Praedicabant eam apostoli, ubique seminabant; nondum uenerat quod dictum est: Et adorabunt eum omnes reges terrae, omnes reges seruient ei, nondum uenerat, sed in cautione tenebatur.
 
Ita enim uoluit deus infirmitatem humanam de sua promissione esse securam, ut non solum diceret, sed etiam |35| scriberet.
 
Credentibus dixit, dubitantibus cauit; et omnia tenebantur in quodam chirographo, in sancta scriptura, nondum in experimento redditionis.
 
Crediderunt et reges; erat enim in chirographo dei: Adorabunt eum omnes reges terrae, omnes gentes seruient illi.
 
Iam ut omnes etiam gentes seruiant, dilatata est ecclesia.

 Habes et illud in chirographo: Et in idolis nationum erit respectus; habes in chirographo: Domine deus, refugium meum, ad te gentes uenient ab extremo terrae et dicent: Vere mendacia coluerunt patres nostri simulacra, quae eis non profuerunt.
Non quidem simulacra, sed propter simulacra daemones et homines saeuierunt, martyres occiderunt, de se triumphare fecerunt: redditur Babyloniae quod fecit.
 
8. Quaedam enim ciuitas impia describitur per omnes terras tamquam consensio impietatis humanae, et haec Babylonia in scripturis mystice nominatur.
 
Rursus quaedam ciuitas peregrina in hac terra per omnes gentes in consensione pietatis, et haec Hierusalem nominatur.
 
Modo ambae ciuitates permixtae sunt, in fine separabuntur.
 
Et adloquitur ambas multis locis scriptura diuina, et quodam loco ait ad Hierusalem: Retribuite illi quae fecit duplum, retribuite ei, ut Hierusalem retribueret Babyloniae duplum.
 
Quid est hoc duplum? quomodo accipimus duplum retribui Babyloniae ciuitati?
 
Illa pro idolis suis occidebat christianos, sed Christum, sed deum nostrum occidere non poterat.
 
Carnem christianorum uastabat, spiritum non laedebat, deum nostrum non adtingebat.
 
Redditur ei duplum, in hominibus et in diis suis.
 
  Illi enim homines occidebant, deum nostrum occidere non poterant.
Nunc uero in Hierusalem homines, interfecta perfidia, recipiuntur; simulacra franguntur.
 
Quaerunt homines suos et non inueniunt: ex paganis enim christiani fiunt.
 
Qui non est quod erat, occisus est.
 
Sicut Paulus, qui primo Saulus, etsi uiuit praedicator, sed occisus est persecutor.
 
Quaerebant antea ubi se absconderent christiani paganis saeuientibus, quaerunt modo pagani ubi abscondant deos suos.
 
Et quando franguntur, defensores eorum adhuc nolunt tacere, sed tamen in parte murmurant, quasi uero, si aliquando audeant, aliquid* faciunt nisi quod promiserit qui nos habet, aut uero, quando fecerunt, sua potestate fecerunt?
 
Ecce apprehensi sunt christiani, confessi sunt Christum, et occisi sunt.
 
Confiteatur aliquis Mercurium, iuret* in Mercurio; quando unum uel birratum stationarium uiderit, 'Non feci, non interfui, non sacrificaui; |35v| ubi me uidisti?'
 
Illi autem sancti dei serui: 'Fuisti in congregatione christianorum?' 'Fui'.

 Legimus confessiones martyrum, exsultamus in laetitia exemplorum.
Facta sunt haec, reddita a domino quia promissa.
 
Tenebantur prius in scriptura, iam etiam exhibita sunt.
 
Et haec quae dixi de idolis exhibita sunt et exhibentur.
 
Et ecclesia, toto orbe diffusa, iam paene omnes gentes tenuit, et quas non tenet, tenebit; crescit in dies, augetur ubique in nomine Christi populus christianus.
 
9. Pauci in christianis bene uiuentes, multi in christianis male uiuentes.
 
Sed hi pauci in comparatione paleae suae pauci sunt; in comparatione, inquam, paleae suae pauci sunt.
 
Ventilabitur haec area, erit ingens aceruus palearum, sed apparebit etiam lucida massa sanctorum.
 
Palea in ignem ibit, triticum in horreum, sed tamen nunc ubique utrumque.
 
Unde hoc? Qui seminauerunt, fratres, quorum memoriam celebramus hodie, per hos exhibuit [ei*] deus, quod illis promisit, et per illos, quod nobis promisit.
  Quid illis promisit? De
cetero
 
superest mihi corona iustitiae, quam reddet dominus in illo die iustus iudex.
 
Quid nobis promisit? In semine tuo benedicentur omnes gentes.
 
Quomodo per hos factum est? In omnem terram exiuit sonus eorum, et in fines orbis terrae uerba eorum.
 
Quid contra ista haeretici recitabunt? Puto quia et ipsi hodie celebrant natalem apostolorum; adfectant quidem istum diem celebrare, sed non audent istum psalmum cantare.
 
