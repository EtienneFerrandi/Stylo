Sermo sancti Augustini habitus de epiphaniis

1. {Anniuersaria celebratio diei huius anniuersarium sermonem a nobis exigit, debitum auribus et cordibus uestris et, si pie auditis, debitum etiam moribus uestris.} Omnis enim uitae nostrae fructus iustitia est, merces uita aeterna est, initium iustitiae fides est. Neque enim ad hoc uocati sumus quod iam uidemus, nec quod promissum est iam tenemus. Sed quia promissor uerax est, prius uiuendum est in spe, ut uiuere mereamur in re : quod promisit Deus sine dubio daturus est. Sed quia magnum est quod daturus est, differendo extendit desiderium ad hoc, ut capaces nos faciat tanti muneris. Neque enim daturus est quae sunt in hoc saeculo bona pereuntia, mutantia, fragilia, quae, cum abundant, implent timoribus, cum autem recesserint, implent maeroribus. Sed daturus est – quid putas ? – terrenumne aliquid ? Absit! Aliquid caeleste, tale quale uidemus oculis corporis ? Et hoc uile est in comparatione promissi muneris, cui capiendo corda mundantur. Si enim nunc tibi aliquid daret Deus quod ad praesens tempus pertinet, oculos tuos quaereret ad uidendum quod daret. Quia uero illud dabit quod oculus non uidit nec auris audiuit nec in cor hominis ascendit, sicut Apostolus dicit, quid tibi parat cui det ? Beati, inquit, mundicordes, quia ipsi Deum uidebunt. Totum ergo praemium nostrum erit uidere Deum. An uile praemium est uidere a quo factus es ? Extendas licet sinum cupiditatis tuae, sis auarus ad desiderandum quod tantus promisit : melius tibi non potest dare quam se. Quidquid enim fecit Deus, factore uilius est et inferius.
2. Et unde incipit creatura Dei ? Ab angelis. Et quo desinit creatura Dei ? Vsque ad terrena mortalia. Sursum uersus finis creaturae est, ultra quem Deus est. Deorsum uersus finis creaturae est, ultra quem nihil est. Incipe ergo numerare dona interim quae habes, nondum acceptis illis quo uocatus es. Incipe. Vide bona terrena, lucem, aeris alimentum quoddam sine quo esse nullo tempore possumus, deinde fructus terrae, fontes, salutem ipsam corporis et quaeque talia commemorari possunt, quae breuiter perstringenda fuerunt : dona Dei sunt, munera diuina sunt. Sed noli ista pro magno concupiscere ab illo ad cuius imaginem factus es. Haec enim tibi cum pecore adhuc uides esse communia nec inuenies a quo ea sumas, nisi ab illo uero Deo omnium creatore et largitore ; non tamen quia et haec ipse dat, iam debes his esse contentus : seruat aliquid imagini suae quod non dat pecori. Quaeramus ergo quid sit, et commemoratum desideremus, desideratum exspectemus et, ut possimus adipisci, quod iubet qui promisit faciamus.
3. Ibi merces, hic opus. Promissor mercedis etiam praecepti est dator : qui praedicit quid accipias, iubet quid facias. Si amas fidei mercedem, ne defugias operis laborem. Dabit : Deus enim uerax est. Quisquis promittit et non dat, duobus modis non dat, aut quia mendax est, aut quia non potest. Quid tale de Deo dicere possumus ? Numquid mendax est ueritas ? Numquid aliquid omnipotens non potest ? Si ergo et uerax est et habet unde det, quare te fallat ? Erige mentem tuam, securus spera : potens est, aeternus est qui promisit. An times ne, cum feceris, antequam accipias, succedatur promissori tuo ? Quid ergo promissum est, hoc potius uideamus. Transcendamus bona ista cum pecoribus communia ; uideamus quid proprium habeat homo plus pecore quod iam tenetis : loqui, intellegere, dignoscere uerum et falsum, iustum et iniquum, ipsum denique a quo factus est.
4. Magnum opus est quaerere quem magna merces est inuenire. Distat ergo homo a pecoribus eloquendo, immo distat a pecoribus loquendo, a quibusdam hominibus eloquendo. Magnum hoc donum eloquii, magnum bonum, sed habent hoc et mali. Non est commune cum bestiis, sed est commune cum iniquis. Multi habent eloquium et mali sunt, et ipso eloquio multos circumueniunt et potentiam sibi temporalem requirunt. Isti omnes damnandi, sed tamen homines. Quaere aliquid a Deo quod non solum cum pecore commune non habeas, sed nec cum homine malo. Iam si de eloquio dixi, hoc et de diuitiis accipe. Non enim diuitias pecoribus, sed hominibus dedit. Ad homines enim pertinet regere, imperare, gubernare. Sed tamen multi etiam mali diuitias habent : adhuc terrenum hoc bonum et boni habent et mali habent, et boni non habent et mali non habent. Quaere aliquid altius. Quid times ne, cum aliquid electum inueneris quod nec pecoribus nec malis hominibus dari possit, omnipotens tibi dare non possit, qui te uocauit ad opus faciendum et ad munus recipiendum ? «Inueni aliquid». Quid inuenturus es? Ingenium habent et mali, memoriam habent et mali, diuitias – ut dixi – habent et mali, honores temporales atque potentiam habent et mali. Quid inuenturus es ?
5. O si audias me, nihil quaeras a Deo nisi Deum. Hoc plane cui dederit, etiam bonum eum facit. Non potest esse commune cum malis quod acceptum discernit a malis. Aliud est enim bonum de quo boni aliquid facias, et aliud est bonum quo bonus fias. Omnia bona praeter Deum talia sunt de quibus facias bene, Deus tale bonum est quo bonus fias. Aurum habes : bonum est, sed unde bene facias. Eloquium habes : bonum est, sed unde bene opereris. Salutem corporis habes : utere bene. Multi enim per infirmitatem correcti sunt et per sanitatem praecipitati sunt. Multi bono suo aegrotauerunt, malo suo conualuerunt. Ergo et ipsa sanitas corporis, quod est patrimonium pauperis, nisi in usum bonum conuersa fuerit, etiam noxia est. Ingenium acutum, magnum bonum, sed adhuc tale quod et boni bene et mali male uti possint: nondum est bonum quo fias bonus. Omnes peruersitates omnium errorum, omnes sectae praeuaricationis et impietatis ingenii magni auctores habuerunt. Non eas pepererunt qualescumque homines, ab acutis hominibus institutae sunt. Ad perniciem generis humani theatricae omnes nugae non sunt inuentae, nisi ab ingeniosis hominibus. «Inimica omnia, certe turpia». Sunt turpia, inquis. Quomodo ergo honeste spectatur quod turpiter agitur ? Turpe hoc fateris esse, et faues ut possit esse. Nescio quem peiorem dicam : uenditorem turpitudinis an emptorem. Et tamen ab acutissimis ingeniis haec inuenta atque instituta sunt. Ergo et ingenium bonum est, sed si bene utaris. Adhuc ea bona commemoraui unde bene facias, non unde bonus fias. Si bonum illud accesserit unde fias bonus, ceteris bonis uteris bene. Si autem illud bonum non accesserit quo bonus efficiaris, unde poteris malus bene uti ceteris bonis ? Quod est bonum quo fis bonus ? Ipse est Deus.
6. Est quaedam res quae mente conspicitur. Non enim oculi habent quod uideant, et mens non habet. Quid est melius : corpus an animus ? Puto quia et corpora exanimia, si possent, responderent animum esse meliorem. Sed non uult dicere mihi quod animus melior sit corpore. Sic interrogo : Quis est melior, qui regit an qui regitur ? Iam hic puto nec bestiae dubitarent respondere meliorem esse rectorem. Quis ergo regit ? Certe animus qui melior corpore est. Animus si fit absens, fenestrae corporis, etsi pateant, non habent qui per illas uideat. Patent oculi, patent aures : si habitator abest, quid prosunt reseratae fores ? Ergo animus per oculos certa quaeque : lucem colores formas, animus per aures certa quaeque : uoces ac sonos, animus per olfactum certa quaeque : omnes odores, animus per sensum gustandi omnes sapores, animus per uniuersum corpus dura mollia, aspera lenia, frigida calida, leuia grauia. Non audit oculus nec uidet auris, animus tamen et per oculum uidet et per aurem audit. Non potest per utrumque utrumque, sed tamen solus potest quod potest per utrumque. Nihilne per se animus ? Et per corpus potest, per se non potest ? Videt per corpus alba et nigra, non potest per seipsum iusta et iniusta ? Et tamen multi sunt qui putant haec sola esse quae per corpus uidentur, iniuriam facientes menti suae, ingrati Deo a quo ad eius imaginem facti sunt. Intus est habitator, habet alios oculos suos.
7. Si uellem demonstrare gemmas, si uellem demonstrare aurum et argentum, fabrefacta uasa, pretiosas uestes et quaeque pretiosa et pulcherrima in diuitiis hominum numerantur, si denique uellem demonstrare caelum, et non laqueatam, sed stellatam cameram pauperum, quid quaererem? Oculos. Quando uolo ostendere iustum et iniustum, quid quaero? cui ostendo ? Sed forte non habeo quod ostendam. Nam et hoc putauerunt quidam iustitiam non esse natura, sed opinione constitui, id est hoc esse iustum – immo uocari iustum – quod homines iustum esse uoluerunt pacto quodam societatis humanae, non aliqua natura iustitiae. Itane tandem non est natura iustitiae ? Laboramus ut ostendamus – et tamen eam maxime nosse deberemus quam per solum animum nouimus –, laboramus ut ostendamus quod sit natura iustitiae, et non laboramus ut ostendamus esse aurum, esse terram, esse caelum. Numquid laboro haec ostendere ? Omnis homo clamat esse quod per corpus uideri potest, et multi negant esse quod uideri nisi per animum non potest.
8. Mirum si non aegrotat iste animus, mirum si non saucios uel etiam exstinctos habet oculos suos! Vnde reparentur ? unde sanentur ? Medicinae ianua fides est. Vt enim quod non uidet uideat, crediturus est esse quod uideat, sed nondum se talem esse qui uideat. «Possum fortasse : ostende». Sed cui ostendam ? Immo nec ego possum, sed ille potest qui et mihi ostendit, si quid hinc uideo. Medicus ad aegrum uenit saucios habentem oculos, aut fortasse iam perditos – oblitus est se uidisse aliquando, aut forte a natiuitate sua numquam uidit –, sed tamen tantus est medicus qui possit <cura>tione antiquam pellere caecitatem : promittit esse aliquid quod possit ostendere, si se ille patiatur curari. Porro autem ille, antequam uideat si non credit, quomodo curabitur ? «Est, inquit, quod uideas, sed tunc uidebis, cum sani tibi fuerint oculi». Et ille : «Ego nisi uidero, non curabor». Quam absurda et peruersa responsio : prius uidere uelle ut curetur, qui utique si uidere posset, causa non esset quare curaretur. Crede ergo medico demonstraturo, ut non resistas curaturo. «Ostende mihi», inquit. Quid tibi ostendam ? «Deum». Cui ? «Mihi, inquit, si uis ut credam. Nam non credo nisi quod uideo». Quem quaeris ostendi, cui quaeris ostendi, a quo quaeris ostendi ? Deus ostendendus est, homini ostendendus est, ab homine ostendi non potest : ipse se ostendit. Admonere te possum quid agas, ut uidere merearis.
9. «Non prorsus, inquit, non est Deus». Exhorrent omnes. Quis hoc dixerit : «Non est Deus» ? Et tamen psalmus non inde tacuit : Dixit stultus in corde suo : Non est Deus. Quia tale uerbum est quod omnes exhorreant, in corde suo dixit, non linguae uocique commisit. Verumtamen et ego aliquid quaero. «Ostende mihi, inquit, Deum». Frater, simul quaeramus. Tamen etsi conor ostendere et non ualeo – opus est enim fortassis et tempore, opus est aliquo studio, opus est aliquibus praeceptis –, tamen et ego interrogo aliquid. Tu dicis : «Ostende mihi Deum» ; ego dico : Ostende mihi animam tuam. Tu a me rem altissimam quaeris, ego humilem ; tu eum a quo absens es, ego eam quae praesens est ; tu quaerendum, ego quaerentem. Ecce si dicam te non habere animam, quid facies ? Si enim oculis tantum credendum est, non habes animam ; nisi uidero animam tuam, esse non credam. Dicturus es : «Videri quidem anima oculis non potest, sed per opera ostendi potest. Vides ambulantem, audis loquentem ; loqueris, respondeo, et habere me animam dubitas ?» Interim animam tuam non uidi, sed opera animae tuae uidi. Si per opera animae tuae cognosco animam tuam, per opera Dei cognosce Deum. Est anima, quia carnem mouet, et non est Deus qui mundum mouet ? Ordo rerum te non terret : terrena subiecta caelestibus, noctis et diei uicissitudines, dispositio temporum, fulgor solis quo diei claritas impleatur, lunae ac stellarum quo noctis obscuritas temperetur, fructus de terra exsistentes, fontes manantes ? Animalia ipsa, quae nascuntur in terra, cum uita nascuntur : uiuit quod fit, et non uiuit qui facit ? Est ergo Deus, absit ut dubitemus! Sed et forte adhuc quaerat qui dubitat, sed sic quaerat ut primo credat, ne non credendo non mereatur inuenire quod quaerat.
10. Est ergo Deus, magisque fit quaestio quomodo colendus sit quam utrum sit. Quid ergo ? Et hinc loquemur aliquid. Christianis quidem facile me loqui arbitror : sic Deum colendum esse quomodo se iussit coli. Si enim quaerat a me christianus quomodo se iusserit coli Deus, non uerbum meum promo, sed librum recito, cui procul dubio subditus est merito fidei suae. De scriptis enim diuinis ei dubitare fas non est : quomodo se coli uoluit Deus, etiam scribi uoluit ; quod scribi uoluit, uoluit recitari, tantumque apicem et culmen auctoritatis eidem scripturae dedit, ut omnes auctores aliorum librorum sub pedibus eius posuerit. Fuerunt enim qui scriberent quae uoluerunt, ut uoluerunt. Cuius liber positus est in tanto culmine auctoritatis, ut ei respondeat mundus “amen” ? Cum agamus cum aliquo fortassis non subdito tantae auctoritati librorum et contendente mecum et dicente : «Homines sibi ista scripserunt», quid faciam ? unde probemus ista scripta esse diuina ?
11. Excepta ista administratione naturae qua regitur mundus, opera quaedam diuina homines non exhorruerunt, nisi mirabilibus factis et dictis. Plena est quidem rerum natura miraculis, sed omnia miranda adsiduitate uiluerunt. Denique unus homo qui inter homines fuit resurgat a morte, diuinum opus ab omnibus praedicatur : tot cottidie qui non fuerunt nascuntur, et nemo miratur. Conuertit aquam in uinum Christus, magnum miraculum : quis alius facit hoc in uite omni anno ? Putatis parum esse mirandum duci humorem de terra, conuerti in ligni illius qualitatem, ire per palmites, explicare frondes, turgentes etiam edere botros, augere immaturos, colorare maturos ? Haec omnia unde fiant, interroga radicem. Qui ibi numeri, qui modi, quae ars operandi in tam exigua et contemptibili specie ? Adhuc opificium radicis miror, granum seminis plus mirandum est. Quam paruum, quam paene nullum, ubi tamen omnes numeri futurae radicis, roboris, ramorum, fructuum, foliorum, et opifices numeri trahentes sucum, uertentes in opus tam speciosum atque iocundum. Haec sunt stupenda opera creatoris. Nondum ascendisti in caelum uidere praesentem, et in terra iam inuenis fabricantem. Consideratore ista indigent. Nam quid talibus operibus mirabilius ? Tamen quia cottidiana sunt, ut dixi, uiluerunt. Ideo Deus uolens excitare animos hominum seruauit sibi quaedam non maiora, sed certe rariora. Plus est enim facere hominem quam resuscitare. Sed quia iam nemo mirabatur cottidie facientem, praebuit se aliquando resuscitantem. Praestitit lumen caecis [uisum], auditum surdis, loquelam mutis. Qui haec sine miraculo in seminibus facit, cum magno miraculo in hominibus fecit.
12. Haec scripta sunt, haec leguntur. «Sed modo, inquit, non fiunt, et timeo ne et ista scripta sint ab hominibus et facta non sint». Patimur aliquando tales interrogatores ; non quidem uos tales esse debetis, sed qui talibus respondere ualeatis. Noui quia credentibus prope superfluus loquor, sed sim ego similis quasi persuadenti infidelibus, ut uos aduersus infideles instructi esse possitis. Dicunt homines quidam, iam quidem pauci, non tamen nulli : «Haec scripta sunt, sed facta non sunt». Vnde ergo probabo quod facta sint ? Omne certe miraculum aut in facto est aut in dicto. Facta mirabilia sunt, quae praeter usitatum naturae <cursum> ordinemque fiunt ; dicta uero, quibus futura [sunt] nuntiantur. Proinde si non uis credere factis mirabilibus quae legenda conscripta sunt, dictis saltem mirabilibus crede quae ipso effectu uera monstrantur. Hic enim ostendit fidem suam qui tibi praeterita miranda narrauit, cum cernis praesentia quae futura praedixit. An forte diuinatio diuina non est, quae hinc etiam nomen accepit, cuique adeo dedita est curiositas hominum, ut multi hodie propterea nolint esse christiani, dum uolunt sibi licere consulere adrepticios, mathematicos, augures et – quid aliud dicam ? – magos ? Sed Christi uirtus opera quoque huius artis exstinguit, quae {ad se adorandum magos de tam longinqua gente perduxit.
13. Venerunt ut adorarent infantem, uerbum Dei. Quare uenerunt ? Quia stellam inusitatam uiderunt. Et unde eam Christi esse cognouerunt ? Videre enim potuerunt stellam, numquid loqui eis potuit et dicere : «Stella Christi sum» ? Procul dubio aliter indicatum est, per aliquam reuelationem. Tamen inusitate rex natus erat qui et ab alienigenis adorandus erat. Numquid reges ante in Iudaea non erant nati, aut per uniuersam terram in diuersis gentibus? Quare iste adorandus – et ab alienigenis adorandus –, non terrente exercitu, sed in paupertate carnis latente maiestate uirtutis ? Quando natus est, adoratus est a pastoribus israelitis quibus eum angeli nuntiauerunt. Sed magi non erant de Israel : idola colebant aut gentium deos, hoc est daemonia, quorum fallaci decipiebantur potentia. Viderunt ergo quandam stellam inusitatam, mirati sunt : quaesierunt sine dubio cuius esset signum quod tam nouum insolitumque uiderunt, et utique audierunt. Sed dicturus es: «A quibus audierunt ?» Profecto ab angelis, aliqua admonitione reuelationis. Quaeris fortassis : «Ab angelis bonis, an malis ?» Christum quidem et angeli mali, hoc est daemones, filium Dei confessi sunt. Sed cur non et a bonis audierint, quando in Christo adorando salus eorum iam quaerebatur, non iniquitas damnabatur ? Potuerunt illis ergo et angeli dicere : «Stella quam uidistis Christi est, ite et adorate illum ubi natus est», et simul indicare qualis quantusque sit natus. Illi autem hoc audito uenerunt, adorauerunt. Aurum, tus et myrrham munera obtulerunt, secundum consuetudinem suam: talia enim offerre solebant diis suis.