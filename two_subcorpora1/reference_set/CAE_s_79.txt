 Sermo sancti caesarii de arrepto inergumino.
Superiore dominica, fratres carissimi, dum missae celebrarentur, non parvum metum omni populo insaniens ille inerguminus generavit.
 
Certum est, fratres, quia vix invenietur homo, qui cum infelicem personam taliter vexari a diabolo viderit, non expavescat et metuat: ratio tamen religionis et perfectae caritatis hoc habeat, ut minus timere, et pro illo amplius orare deberemus.
 
Et tamen, fratres carissimi, si vultis, deo auxiliante possumus vobis ostendere, unde possitis inerguminum non timere.
 
Numquam timebis daemonem qui est in carne aliena, si eum non habueris in anima tua.
 
Denique sancti et perfecti viri non solum daemoniacos non timent, sed etiam a daemoniacis, immo ab ipsis daemonibus cum grandi tremore timentur.
 
Sed si in alieno corpore daemonem sic timemus, quantum timere debemus, ne per malos actus eum in nostris cordibus nutriamus?
 
omnis homo, carissimi fratres, in convivio cordis sui aut christum aut diabolum pascit.
 
Si iustitiam, si pacem, si castitatem, si misericordiam et caritatem sectari voluerit, christum in se sine dubio pascit et reficit, secundum illud quod scriptum est: ecce sto ad ostium et pulso: si quis aperuerit mihi, intrabo ad illum et cenabo cum illo.
 
Ecce probatum vobis est, quomodo aut quali cibo anima sancta christum pascit et reficit.

 Econtrario autem qui superbiam malitiam invidiam luxuriam et cetera his similia amare voluerit, diabolum se reficere, et desiderabiles illi talibus malis delicias non dubitet praeparare.
De suis actibus potest unusquisque cognoscere, qualem convivam mereatur in suo corde recipere.
 
Certum est quod quale convivium paraveris, tales et convivas habere mereberis.
 
Multi enim daemonem in corpore alieno formidant, in suo corde timere dissimulant.
 
Omnis enim qui superbiam diligit, diabolo plenus est.
 
Et si cum superbia etiam invidiam habere voluerit, duobus daemonibus subditus erit.
 
Et si cum invidia etiam adulterium fecerit, a tribus daemonibus possidetur.
 
Et si cum his malis mendacium amare voluerit, ab integra quadriga daemonum subiugatur et premitur: nam quot vitia habuerit homo, tot habet daemones.
 
Denique et in evangelio ille, a quo inmundus spiritus exierat, cum per gratiam dei ab uno idolatriae daemone meruit liberari, pro eo quod in loco vitiorum virtutes noluit intromittere, reversus ille inmundus spiritus adduxit se cum septem alios spiritus nequiores se; et impletum est in eo illud quod scriptum est: a quo enim quis superatur, huius et servus est; et iterum: qui facit peccatum, servus est peccati.
 
Sed forsitan dicit aliquis: quomodo potest fieri, ut qui per luxuriam peccaverit in carne sua, diabolum habeat in anima sua?

 Sed forsitan dicit aliquis: quomodo potest fieri, ut qui per luxuriam peccaverit in carne sua, diabolum habeat in anima sua?
nos, fratres dilectissimi, quod diximus, de sanctarum scripturarum testimoniis adprobamus.
 
Nam quod qui superbus est daemone plenus est, audi scripturam dicentem: inmundus est ante deum omnis qui exaltat cor suum; et iterum: initium apostatare a deo omnis superbia.
 
Quid est, apostatare, nisi a deo discedere? et utique qui a deo disiungitur, diabolo sociatur.
 
Quod autem qui invidus est sine daemone esse non possit, scriptura dicit: invidia diaboli mors intravit in orbem terrarum; imitantur autem illum, qui sunt ex parte ipsius.
 
Nam quod et ille qui fornicatur a diabolo possidetur, canonica nihilominus scriptura testatur; sic enim dicit propheta: spiritu fornicationis decepti estis.
 
Quod vero et omnis mendax sine maligno spiritu esse non possit, scriptura testis est: perdes, inquit, omnes qui loquuntur mendacium: et iterum, os quod mentitur occidit animam.
 
Et in libro regnorum legimus spiritum malignum dixisse domino: ego, inquit, decipio achab.
 
Cui dominus dixit: in quo decipies? et ille respondit: egrediar, et ero spiritus mendax in ore prophetarum eius.
 
Dixit autem dominus: decipies et praevalebis.

 Similiter et de ceteris capitalibus peccatis atque criminibus credere nos oportet, quia nemo illa nisi diabolo instigante committit.
Quid ergo, fratres, cum nos multis peccatis et criminibus sentiamus obnoxios, numquid desperandum est?
 
absit hoc a populo christiano.
 
Non quidem est desperandum, sed nec in ipsis peccatis inimica securitate perseverandum.
 
Qui enim dixit cum conversus ingemueris, salvus eris, ipse dixit: nolite tardare converti ad dominum, nec differatis de die in diem.
 
Optime enim malagma vel fibula calidis adhuc vulneribus adhibetur; et cito vulnus sanatur, quod diu putrescere non permittitur.
 
Et ideo adubi aliquis ex nobis cuiuslibet peccati vulnus acceperit, ante quam longa consuetudine conputrescat et foeteat, omni celeritate ad paenitentiae medicamenta confugiat.
 
Peccatum si diu dominari permittitur, omnibus sanctis et deum timentibus putorem teterrimum exhalare cognoscitur.
 
Et ideo cum dei adiutorio laborandum est, ut expurgatis vel mortificatis omnibus peccatis, in possessionem vitiorum virtutes introeant.
 
Locum quem tenebat superbia, humilitas occupet: quem vastabat avaritia, obtineat elemosyna: quem luxuria sordidabat, castitas mundet atque recipiat: quem tenebat invidia, possideat benivolentia: ubi mendacium esse videbatur, veritas dominetur.

Haec enim, fratres, si christo auxiliante agere studeamus, non solum in aliorum corporibus daemones non timemus, sed etiam de nostris cordibus per dei gratiam effugamus et longe repellimus: praestante domino nostro iesu christo, cui est honor et gloria in saecula saeculorum. Amen.