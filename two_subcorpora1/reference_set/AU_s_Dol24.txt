Tractatus  sancti  Augustini  episcopi  de  testimoniis  scripturarumcontra  donatistas  et  contra  paganos.

1. Fidem parentibus nostris  dei promissa fecerunt, fidem nobis dei dona impleuerunt.  In  illis  promissum est nobis,  in nobis  redditum est et   illis.  Duo  sunt  sensus  corporis  per  quos  intrat  fides  :  auditus  et  uisus. Audierunt  illi,  uidemus  nos.  Sed  et  in  nobis  illi  uident,  et  nos  in  illis audiuimus.  Propterea  et  ipsam  ecclesiam  adloquitur  deus  : Audi, filia, etuide. Audi,  inquit, et uide, et obliuiscere populum tuum et domum patristui, quoniam concupiuit rex speciem tuam.  Quis  rex ?  Sequitur et dicit  :  Quia ipse est deus tuus.  Qualis  ergo haec et quanta dignitas  feminae,  cui rex  deus  et  cui  deus  maritus  ? Audi,  inquit, et  uide,  et  obliuiscere populum  tuum  et domum patris  tui.  Aliquid  figit  in  memoria,  ut  aliud tollat  de  memoria.  Erat enim  sub  alio patre  et  in  alio  populo.  Infidelibus quippe  adhuc,  et  adhuc  tenebris,  dicebat  dominus  : Vos a patre diabolo estis.  Populus  autem  impiorum  diaboli  filius  et turba,  pertinens  tamquam membra ad caput perditum.  Huius patris  domum et hunc populum  iubetur obliuisci  audiendo  et uidendo,  ut etiam ipsa ex  alio  psalmo  respondeat  in suis fidelibus  : Sicut audiuimus, ita et uidimus.

2. Auditum  est  a  patribus  nostris  : In  semine  tuo  benedicentur omnes gentes.  Hoc  uidetur  a  nobis,  quia  impletur  in  nobis.  Auditum  est  : Erit radix Iesse, et qui exsurget regnare in gentibus, in eum gentes sperabunt.De Iesse Dauid, de Dauid progenies Christi. Radix Iesse Christus regnat in gentibus,  in eum gentes  sperant.  Sperant in regem  suum prouinciales regis et  serui  dominantis  et  coheredes  fratris.  Hoc,  sicuti  est  in uarietate  uestis     reginae  contextum,  ita  est  nostris    oculis  fideique  perspicuum. Dictum  est  enim  de  hac  regina  : Adstitit regina a dextris  tuis in  uestitudeaurato  circumamicta  uarietate.  Quae  uarietas  uestis  ?  Numerositas linguarum.  Aliter  loquuntur  latini,  aliter  graeci,  aliter  punici,  aliter hebraei,  aliter  syri,  aliter  indi,  aliter  cappadoces,  aliter  aegyptii.  Varietas     in  colore,  unitas  in  textu.  Multi  enim  colores,  textus  unitate  conclusi, depingunt,  non  scindunt.  Varietas  linguarum,  sed  non  uarietas  doctrinarum.  Varietas  locutionis,  sed  unitas  caritatis.  Et  quoniam*  dicat  apostolus  : Gloria nostra haec est testimonium conscientiae nostrae, ubi oculi dei sunt,  ubi  conspectus  eius  cui  placuimus,  quia*,  cum  peccatores  essemus,     remittendo nobis unde displicebamus, donauit nobis unde placeamus.  Quia ergo  hoc  factum  est  ut  possemus  illius  dono,  non  merito  nostro,  dicere cum apostolo et ex apostolo  : Gloria nostra haec est testimonium conscientiae nostrae,  propterea et  de  illa  regina  dicitur  : Omnis pulchritudo filiae regis  intrinsecus.  Veste  forinsecus  decoratur  ad  faciem,  fide  formatur     intrinsecus  ad  salutem.  Unde,  nisi  audiendo  et  uidendo,  cui  dictum  est  : Audi, filia, et  uidet  ut  responderet,  sicut  diximus,  et  concineret  et quodammodo  resonaret  omnibus  membris  suis  : Sicut audiuimus, ita etuidimus ?

3. Orbis  terrarum  Christianis  nudus  erat  et  inopia  gratiae  siccus  erat. Unus populus  deum  colens,  natus  ex  Abraham  stirpe  carnis  et  serie  generationis  ;  in  quo  populo  erant  multi  sancti,  prophetae,  iusti,  patriarchae, patres  nostri  ;  ibi  gratia  in  colendo  deo,  et  meritum  promerendi  et  spes accipiendi  mercedem.  Et  haec  una  gens  erat  inter  omnes  gentes,  ab  hac gratia    uacuo  toto  orbe  terrarum.  Ventum  est  ad  nostra  tempora  : gens  illa  una  ab hac  gratia  sicca  remansit,  et  irrigatus  est  orbis  terrarum. Hoc  apud patres  nostros  quomodo  sit praesignatum,  accipite.  Post  solutionem  propono  quod  propositum  solui  solet.  Itaque  iam  post  istam praelocutionem cum  dixero,  ignoscite.  In libro  iudicum  scriptum est quod Gedeon  iturus  ad  proelium  et  pugnaturus  pro  patria  contra  alienigenas signum  petit.  Videbatur  signum  petere  ad  praesens  negotium,  sed  illi praesenti  negotio  signum  illud  non  congruebat.  Rem praesentem petebat, futuram  praenuntiabat.  Quid  enim  petit  ?  Accipite.  Petit  a  deo  ut  uellus lanae  poneret  in  area,  in  quo  uellere  uoluit  inuenire  pluuiam,  ut  illud uellus  humectum esset,  area tota  sicca.  Petit alterum  signum et dicit deo  : ‘Domine, ne irascatur mihi furor tuus. Petam adhuc alterum et temptaboadhuc iterum in uellere.  Hoc peto ut tota area humecta sit, uellus  siccum.’ Accepit  ;  inuenit  alio  die  siccum  uellus,  aream  rigatam.  Area  est  orbis terrarum,  in  uellere  populus  iudaeorum.  Totus  orbis  terrarum  ista  gratia uacuus  erat,  area  ergo  sicca  erat.  Haec  gratia  apud  populum  iudaicum erat,  sed in uellere.  Quid est in uellere  ?  Non  in manifestatione  fidei,  sed in  nube  secreti  erat,  sed  in  aperto  non  erat.  Non  erat  ad  ostendendum  ut appareret,  sed exprimendum ut manaret. Expressum est uellus, et impleuit peluem  aqua.  Nec  frustra peluem.  Etenim peluis  a  pedibus  luendis  dicta est,  id  est  a  pedibus  lauandis,  tamquam  peluis  quod  pedes  luat.  Ergo  et ipsa  expressio  uelleris    Christum  manauit.  Christus  enim  commendans  humilitatem  in pelue  discipulis pedes  lauit.  Nunc ergo  siccum uellus est,  expressus  est  inde  Christus.  Vere  expressus  est,  quia  per  pressuras eiectus. Dixerunt enim coloni : Hic est heres, uenite, occidamus eum, etnostra erit hereditas.  Et occiderunt eum,  inquit, et eiecerunt eum extra ciuitatem.  Expresso  uellere,  foras  aquam  miserunt.  De  qua  tamen  ut humilitas  extenderetur expressi,  abstulit  inde quos  uoluit,  et  iit  ad  gentes, ut  aliud  signum  impleret  :  sicco  uellere,  aream  rigauit.  Et haec  fides  non est in nube uelleris,  sed in aperta manifestatione  :  omnibus praedicatur, ab omnibus  cognoscitur.  Sacramentum  habet  in  secreto,  uerbum  in  publico. Haec  quemadmodum  dicta  sunt,  ita  sunt  ;  quemadmodum  promissa,  ita reddita. Sicut audiuimus, ita et uidimus,  quia nobis  in unitate  dictum est  : Audi, filia, et uide.

4. At uero haeritici, ab  istius  orbis  compage  separati, nec  audire uolunt quod  legunt  nec  uidere  quod  norunt.  Ad  nuptias  inuitati  sumus,  sponsam laudauimus  et  ex  diuinis  testimoniis  commendauimus.  Commendauimus nos  nobis,  immo  nos  dominus  commendat  omnibus.  Ipse  enim  promisit, ipse  exhibuit.  Aperiant  oculos  et  uideant  quod  audierunt.  Audis  mecum, uide mecum. Immo quod peius est, et audis mecum et uides mecum et non es  mecum.  Quid  ergo mirandum est,  fratres,  si nolunt tenere pagani  quod spernunt,  cum  nolunt  credere  donatistae  quod  legunt  ?  Paganus  codicem meum in flammam mittere  uoluit,   ipsam  scripturam  detestatus  est, ipsam persecutus  est.  Quid mirum,  si dolet uiuere quod uoluit incendere ? Tu  uero,  haeretice,  istum  codicem  te  dicis  a  flamma  seruasse.  Quem noluisti  ut  incenderetur,  agnosce  cum  profertur,  audi  cum  legitur.  Certe in  hoc  codice  est : In semine  tuo  benedicentur omnes gentes.  Certe  istas litteras ardere noluisti.  Quare in eis  cupiditate dissensionis  arsisti  ?  Quare, obsecro, nisi  quia mentiris, nisi quia te  seruasse  dicis,  quod tu  tradidisti  ? Non  quaeramus  antiqua  quae  gesta  sunt  :  codex  ipse  proferatur,  ipse  a flamma  seruatus  iudicet  inter nos.  Videamus  quis  ad  flammam  aeternam pertineat,  quis  flammae  temporali  tradiderit  codicem.  Et  qui  incendere  et qui  tradere  ausus  est, perire  illam uoluit,  sed non periit.  Seruata est,  salua est  :  profertur.  Quaeris  a  quo  tradita,  quaeris  a  quo  seruata  ?  Proferatur, legatur.  Qui  crediderit,  non  tradiderit.  Vis  uidere  quam  mihi  cara  sit  illa scriptura ?  Legitur, et sequor.  Vis uidere quam tibi  odiosa sit ?  Legitur, et repugnas, resistis, alienas auditum.  Cum aures in corde non habes, clausisti cor tuum  ;  pulsat  scriptura quam te  seruasse  dicis, et non aperis.  Si uere seruasti  istum  codicem,  melior  est  arca  tua  quam  cor  tuum.  Sed  absit ut credam  te  quaesitum  seruasse,  quod  lectum  uideo  recusasse.  De  codice seruato  uis  concinnare  crimen  meum,  de  codice  lecto  ostendo  crimen      tuum.  Paganus,  si non credit,  odit quod lego  ;  tu,  qui  te  non uis uideri  ad impietatem perductum per paganum,  uicisti  impietate paganum.  Ille odit et proicit,  tu  tenes  et negas.  Me  dicis  incendisse  testamentum,  quem uides  tenere  hereditatem  ;  te  dicis  seruasse  testamentum,  cum  te  feceris exhereditatum.  Testamentum  profero,  testamentum  lego  :  non  uis  ut      proferam,  tu  profer.  A  te  proferatur,  quod  pro  me  legatur.  Tu  profer,  tu tene,  tu  aperi,  uide,  lege.  Manus  tenentis,  oculi  uidentis,  lingua  sonantis mihi militant.  Ex te,  contra te, ago  causam meam.  Ille qui recitat codicem in  congregatione  tua,  lector  est  tuus,  testis  est  meus.  Sed  isti  audiunt  et uident,  illi  nec  audiunt  nec  uident.  Transeamus  ab his  et  sinamus  eos,  si      fieri potest sine studio animositatis, de  sua impietate cogitare

5. Pagani autem reliqui,  adhuc ideo reliqui, ut adhuc habeat fides nostra reprobatores,  ut  deum  habeat  probatorem.  Adloquatur eos,  et  sciant  quia quod  fit  scriptum  est  antequam  fieret,  et  praedictum  est  quia  futurum erat ;  et  non  expauescant  quia  fit  quod  ipsi  nolunt,  sed  credant  quia  fit      quod  deus  promisit  futurum.  Vellent  illi  fieri  uoluntatem  suam,  sed  deus maluit implere  promissionem  suam.  Non  irascantur.  Ille  melior,  puto,  ille potentior.  Quantumlibet  superbi  sint,  maior est deus.  Pauca ergo quae pro temporis  angustia  potuimus,  de  scripturis  sanctis  excerpsimus,  quomodo praedixerint prophetae  futurum  quibusdam temporibus  ut  idola  de  medio      tollerentur,  et  hoc  impletum  est,  quemadmodum praedixerunt  futurum ut ecclesia  per  orbem  totum  diffunderetur,  et  sic  impletum  est.  Non  ergo multum  succenseamus  paganis,  quia  nolunt  credere  de  idolis,  cum haeretici  nolint    credere  de  ecclesia.  Utrique  uident,  utrique  non credunt,  sed alii negligunt,  alii  legunt.  Non tantum pagani  crimen est non      credere  quod  negligit,  quantum  haeretici  non  credere  quod  legit.  Sed tamen  et  pagani  eo  ipso  quo  implentur  quae  praedicta  sunt,  debent agnoscere  praedictorem  et  impletorem.  Quae  ergo  dicta  sunt  de  hac  re, accipite.

6. In libro  sapientiae  scriptum est ita  : Propter hoc et in idolis nationum  erit respectus.  Tamquam enim non respiciebat deus  diu  adorata idola,  diu sacrificatum  idolis.  Qui  semper  uidet,  aliquando  respexit.  Vidit  ad patientiam,  respexit  ad uindictam. In idolis,  inquit, nationum erit respectus , quoniam creaturae dei ad odium factae sunt.  Irritant enim  deum  de creaturis  dei.  Quomodo  irritant  de  creaturis  deum  ?  Faber  enim  fecit      deum,  sed  deus  lignum.  Aurifex  fecit  idolum,  sed  deus  aurum.  Quid  de re*  illius  facis  quod  oderit,  de creatura dei formas  male  quod  oderit  ?  Tu bene  formare quod  diligat.  Imaginem tuam uis ponere  in ligno,  imaginem dei recipe  in te.  Quid deles  intus  et quid sculpis  foris  ? Creaturae,  inquit, dei  ad  odium factae  sunt, et  in  temptationes  animis  hominum, et  in  muscipulam pedibus insipientium. Initium enim fornicationis est exquisitio idolorum.  Si  laudatur  mulier  habens  multos  uiros,  laudetur  et  anima colens  multos  deos.  Si  adultera  est mulier per ueros  uiros,  quanto  magis anima per falsos deos ? Initium enim fornicationis est exquisitio idolorum, et adinuentio  illorum corruptio  uitae.  Ecce  quomodo  addixit,  uideamus      quid praedixit  : Neque enim erant ab initio neque erunt in perpetuum