 Ammonitio per quam docemur ut cogitationes turpes debeamus fugere, et eas iugiter quae sanctae sunt cum dei adiutorio in corde servare.
In scripturis sanctis, fratres carissimi, legimus, quia eos qui de animae suae salute solliciti sunt cogitatio sancta custodiat; sic enim ait sermo divinus: cogitatio sancta custodiet te.
 
Si cogitatio sancta custodit, illa quae non est sancta non solum non custodit, sed etiam perdit.
 
Sed dicit forte aliquis: et quis est qui possit semper de deo et aeterna beatitudine cogitare, cum omnibus hominibus necesse sit de victu vel vestitu et domus suae ordinatione sollicitudinem gerere?
 
nec deus hoc iubet, ut sollicitudo de praesenti vita esse non debeat, praecipiens per apostolum suum: qui non operatur, nec manducet; et illud quod de se ipso idem apostolus dixit: nocte et die operantes, ne quam vestrum gravaremus.
 
Isti enim cogitationi, per quam de victu et vestitu rationabiliter cogitatur, quia hoc specialiter deus praecepit, si avaritia et cupiditas, quae luxuriae servire solent, iunctae non fuerint, quicquid agitur, quicquid cogitatur, sanctum esse iustissime creditur.
 
Tantum est, ut non sint ita nimiae ipsae occupationes, ut nos deo vacare non sinant, propter illud quod scriptum est: inpedimenta mundi fecerunt eos miseros.
 
Et quia necessitas corporis parvis rebus expletur, et cupiditas nullis umquam, etiamsi totum mundum adquirat, satiatur, respuamus cogitationes impias, quae de venenosa cupiditatis radice nascuntur; et illas tantummodo diligamus, quibus ad aeternum praemium pervenitur: ut inpleatur in nobis illud quod prius dictum est: cogitatio sancta custodiet te.
 
Et quia duo genera cogitationum, bonarum et malarum, cordibus nostris se iugiter conantur inserere, cum dei adiutorio toto corde et toto animo illas quae sanctae sunt festinemus recipere, ut libidinosas aut inprobas possimus excludere.
 
Sed forte dicit aliquis: ita consuetudinem fecerunt malae et turpes cogitationes in corde meo, ut eas a me nulla possim ratione repellere.
 Omnibus enim notum est, quia amor amore vincitur: incipiamus bonas cogitationes diligere, et statim nos deus ab illis quae malae sunt dignabitur liberare.
Locum quem in corde libidinosa et sordida cogitatio tenebat, castitas occupet; quem avaritia vastabat, misericordia reparet; quem superbia destruebat, humilitas reaedificet; quem malitia vel invidia tamquam vipereo veneno percusserat, caritatis vel benignitatis dulcedo conponat.
 
Quod autem luxuriosas cogitationes non debeamus in corde suscipere, evidentibus exemplis possumus adprobare.
 
Adtende, quaeso te, quomodo, si aliquis in vestimentis nostris fleumata vel sputa proiciat, ita nobis horrorem faciunt, ut nec oculis aspicere, nec summis saltim digitis vellimus adtingere.
 
Et si nobis sputa, quae sine peccato proiciuntur, horrorem faciunt in vestibus nostris, putas cogitationes libidinosae, quas diabolus ingerit, qualem horrorem faciunt deo in animabus nostris?
 
et si sputa vel fleumata sic perhorrescimus, quae utique inviti excipimus, quantum magis cogitationes sordidas, quas cum nostra voluntate in corde nostro moras habere permittimus, opus est ut cum dei adiutorio celerius respuamus?
 
et hoc considerate, quod si in templo dei de lignis et lapidibus facto quique porcos vel canes introducat, aut lutum mittat, aut stercora spargat, ita offenditur animus noster, ut illum per quem neglegentia ipsa facta est flagellari vellimus.
 
Et cum haec ita sint, quid de nobis cogitamus, si in animabus nostris, ubi sunt templa dei viventia, multum peiores, quam stercora sunt, cogitationes luxoriosas vel malignas suscipientes, deo qui in nobis habitare dignatur iniurias inrogemus?
 
et ideo licet multum plus oporteat, tamen vel sic ab inmunditia peccatorum studeamus nostras animas custodire, quomodo nec templum dei nec vestes nostras volumus aliquibus sordibus inquinari.
 
Et illud dic mihi, quaeso: si te in conventu populi aliqua famosa meretrix expansis manibus amplecti aut osculari conetur, utrum hoc patienter aut libenter excipias, et non magis eam et manibus repellas, et in faciem conspuas, timens ne forte, quicumque viderint, ex consuetudine hoc eam fecisse diiudicent?


certum est enim, quod non solum qui honesti vel casti sunt hoc erga se fieri non permittunt, sed etiam et illi, qui in secretis luxoriae serviunt, meretricum amplexus in conventu hominum perhorrescunt, plus timentes opprobria hominum in publico, quam dei praesentiam in occulto.
Si ergo propter iudicia hominum nullus est qui vellit publice a meretricibus osculari, quare in secreto conscientiae nostrae inmundissimas meretricis, id est cogitationes luxoriosas et impias, non solum frequenter suscipere, sed etiam non parvas moras habere permittimus?
 
est et alia similitudo, quam prudenter considerare debemus.
 
Et hoc adtendite, fratres, quia si aliquis carbonem vivum, quamvis grandem, adprehendat in manu sua, et eum statim proiciat, nec conbusturam habere poterit nec dolorem: si vero eum vel unius horae momento tenuerit, sine vulnere iactare non poterit.
 
Hoc ergo, quod de carbonibus vivis observamus in corpore, quare de cogitationibus malis non timemus in corde?
 
est et aliud, unde hoc quod diximus probare possumus.
 
Dic mihi, quaeso te, numquid est ullus homo, qui super secessum vel cloacam vermibus plenam vellit stare, et eorum putredinem ventilare?
 
conpara nunc foetorem cloacae et cogitationes luxoriae, et vide quae pars maiorem possit exhalare putorem.
 
Si bene et iuste iudicas, inconparabiliter graviorem putorem reddunt cogitationes luxoriosae, quam cloacae: quia illi foetores animarum sunt, isti corporum; et sine dubio quantum melior est anima quam corpus, tantum maiorem foetorem reddunt sordidae cogitationes in anima, quam in carne secessus aut cloacae.
 
Quomodo ergo in loco foetoribus pleno diu stare nolumus corpora nostra, sic cogitationes luxoriosas et sordidas ne ad momentum quidem moras habere permittamus in animabus vel in sensibus nostris.

 Et quia inter reliquas cogitationes maxime iracundia cupiditas et luxoria cordibus nostris iugiter conantur obripere, si eas volumus christo auxiliante repellere, sanctis cogitationibus studeamus nostrum animum occupare.
Habemus enim multa in scripturis sanctis, per quae nobis dominus noster et sanctorum praemia pollicetur, et peccatorum supplicia comminatur, misericorditer admonens, ut et iusti perseverent in bonis, et impii revocentur a malis; quae si frequentius aut ipsi legere, aut aliis legentibus voluerimus libenter audire, numquam nobis poterunt cogitationes malae subripere.
 
Quae cum ita sint, fratres carissimi, non sine grande verecundia et possumus et debemus cogitare, quod cum in arca ubi sunt vestimenta nostra, qualemcumque scintillam ignis intrare nolumus, per iniquas tamen cogitationes intus in arca conscientiae nostrae flammas iracundiae non solum intrare permittimus, sed etiam falsis suspectionibus ad maiorem incendium provocamus atque succendimus.
 
Et quam excusationem apud deum habere poterimus, qui plus amamus vestem nostram quam animam nostram?
 
nec grave nec durum nec inpossibile est quod a nobis requiritur, fratres carissimi: nam licet incomparabiliter amplius debeamus custodire animas nostras quam vestes nostras, tamen non parvum profectum habet, qui vel sic custodit animam suam, ut ne a malis vel turpibus cogitationibus sordidetur, quomodo custodit vestem suam, ne aut a tineis aut muribus corrumpatur.
 
Rogo, fratres, quid nobis mali meruit anima nostra ad dei imaginem facta, ut vel tantam custodiam ei nollimus inpendere, quantum videmur de nostris vestibus cogitare?
 
et cum corpora nostra videant oculi hominum, et animas nostras inspiciant oculi angelorum, nescio qua conscientia ornamus et conponimus pretiosis rebus carnem nostram, quam post paucos dies aut annos vermes devoraturi sunt in sepulchro, et animam nostram non ornamus bonis operibus, quae deo et angelis praesentanda erit in caelo.
 
Et ideo mutata in melius vice corporibus nostris mediocrem ac sufficientem victum et vestitum provideamus; ut totum quod melius habere possumus animae nostrae in aeternum beatitudinem per elymosinam pauperum reponamus: ne forte si plus de carne quam de anima cogitamus, cum ad illud nuptiale convivium non bonis operibus ornati, sed magis vitiorum pannis sordentibus involuti venerimus, dicatur nobis: amice, quomodo huc intrasti non habens vestem nuptialem?
 
avertat deus a nobis illud quod sequitur: ligate, inquit, illi manus et pedes, et proicite in tenebras exteriores, ubi est fletus et stridor dentium.
 
Ecce qualem sententiam audire merebitur, qui per vanitatem et luxoriam ornat carnem suam, et propter vitam aeternam bonis operibus dissimulat ornare animam suam.
 Sed credimus de dei misericordia, quod ita nobis inspirare dignabitur, ut et cor nostrum a malis cogitationibus ipso auxiliante custodiamus inlaesum, et corpus nostrum in omni castitate et sobrietate nitidum conservemus; ut cum ante tribunal aeterni iudicis venire meruerimus, non pro malis actibus poenam mereamur excipere, sed pro nobis operibus ad aeterna praemia pervenire: praestante domino nostro iesu christo, qui cum patre et spiritu sancto vivit et regnat in saecula saeculorum. Amen.
