 Ammonitio ad eos qui sic elymosinas frequentius faciunt, ut tamen et rapinas exerceant, et adulteria cotidiana committant.
Rogo vos, fratres, diligentius considerate, et quantum potestis expavescite vel cavete, ne vobis ille crudelis humani generis inimicus ita subripiat, quomodo solet incautos et neglegentes iniqua calliditate decipere.
 
Nam aliquibus homicidis raptoribus et adulteris vanam securitatem ingerit, ut, cum crimina cotidiana committunt, credant quod ea cotidianis elymosinis redimant: putantes quod deus corruptorum more iudicium pecuniam accipiat, et peccata dimittat.
 
Accipit plane pecuniam, et elymosinis delectatur; ea tamen ratione, ut unusquisque peccator, quando offert deo pecuniam suam, simul offerat et animam suam.
 
Nam rogo vos, fratres, quae iustitia est, ut aliquis criminosus pecuniam suam per elymosinam deo offerat, et animam suam diabolo per luxuriam tradat: in pecunia imaginem imperatoris offerat deo, et in se ipso imaginem dei tradat diabolo?
 
non ita dominus praecipit in evangelio: cum enim dicit reddite quae sunt caesaris caesari, et quae sunt dei deo, quid aliud dicere videtur, nisi ut, quomodo in solido imaginem caesaris caesari, sic in vobis ipsis reddite imaginem dei deo.
 
Nam quamlibet largas elymosinas aliquis tribuat, si capitalia crimina non declinat, timeo, et valde timeo, ne forte falsa securitate se decipiens et pecuniam perdat, et peccata non redimat.
 
Nemo ergo putet, quod cotidiana adulteria elymosinae cotidianae consumant.
 
Aliud est enim mutare vitam, aliud colorare vitam.
 
Mutare vitam est a capitalibus criminibus abstinere; vitam colorare est minuta peccata, sine quibus esse non possumus, elymosina cotidiana redimere.

 Tunc enim, sicut iam supra dixi, largior elymosina animam liberat, si criminosus mortifera peccata iam deserat.
Si vero, sicut iam supra dictum est, substantiam suam tribuat deo, et animam suam offerat inimico, inpletur in eo quod scriptum est: qui baptizatur a mortuo, et iterum contingit mortuum, quid proficit lavatio eius?
 
et illud quod petrus apostolus clamat, dicens: si enim effugientes coinquinationes mundi, his rursum inpliciti superantur, facta sunt eorum posteriora deteriora prioribus.
 
Considerate, fratres, quia beatus petrus hoc peccatoribus contestatur, quod si postea quam redimere peccata coeperint, iterum ad criminum volutabra redierint, efficiantur eorum posteriora peiora prioribus; et contingit eis illud quod idem apostolus petrus adiungit et dicit: canis reversus ad vomitum suum, et sues lota in volutabro luti.
 
Quam rem terribilius et apertius etiam salomon ammonet dicens: sicut canis odibilis est, quando revertitur ad vomitum suum, sic peccator quando revertitur ad peccatum suum.
 
Quod et ipse dominus in evangelio confirmat: ecce, inquit, iam sanus factus es; noli peccare, ne quid tibi deterius contingat.
 
Quod denuo salomon contestatur et clamat: fili, peccasti, non adicias iterum; sed et de pristinis deprecare, ut tibi remittantur.
 
Quam rem non de minutis peccatis, sine quibus esse non possumus, sed de capitalibus criminibus dixisse manifestum est.
 
Inde etiam in evangelio scriptum est: cum exierit inmundus spiritus ab homine, vadit per loca arida, et quaerit requiem, et non invenit.
 
Post haec revertitur, et invenit domum suam unde exierat mundatam, et ducit se cum septem spiritus nequiores se, et erunt novissima hominis illius peiora prioribus.
 Hoc enim illis contingit, qui per elymosinam crimina capitalia redimere conantur, et iterum ad eadem revertuntur: quomodo enim elymosina mundat, sic luxoria sordidat.
Nam si aliquis frequenter stolam suam abluat, et iterum atque iterum in lutum demergat, nescio qua fronte illam induere in aliqua festivitate possit; praecipue cum de christo apostolus clamet: aptavit sibi ecclesiam non habentem maculam et rugam.
 
Si cum macula et ruga intrare in vitam aeternam nemo poterit, qua conscientia capitalibus criminibus oppressus aliquis intraturum se esse confidit, nisi se emendando et elymosinas dando mundaverit?
 
et hoc quod suggero, fratres carissimi, diligenter adtendite, ne forte aliquis male intellegens credat me dicere quod elymosina non possit prodesse peccatis.
 
Absit hoc a nobis, fratres: non solum prodesse credimus, sed et multum prodesse fatemur; ea tamen condicione, ut qui elymosinas pro peccatis suis erogat, crimina capitalia exercere iam desinat, et sic elymosinam faciat iubente domino, ut dedignetur servire peccato.
 
De qua re aliquam similitudinem caritati vestrae insinuare volo.
 
Rogo vos, fratres, numquid aliquis nostrum vult ut servus sic illi pro opere suo mercedem suam reddat, ut tamen inimicis suis iugiter serviat, et numquam de illorum societate discedat?
 
certum est quod hoc nescio si ullus homo sustinere praevaleat.
 
Quod ergo non vis pati a servo tuo, non est iustum ut facias domino tuo.
 
Et ideo, sicut saepe iam diximus, quando pauperibus erogamus pecuniam, deo offeramus animam nostram: ut, ubi est thesaurus noster, ibi esse possit et cor nostrum.
 Propterea nos deus hortatur ut per elymosinam pauperum thesaurizemus in caelo, ut ibi sequatur cor nostrum, quo praemittimus thesaurum nostrum, et sacerdote dicente sursum corda cum secura conscientia respondeamus nos habere ad dominum.
Sed dicit aliquis: iuvenis sum, et ideo voluptatem vincere et libidinem superare non possum.
 
Si te non potes continere, audi apostolum dicentem: melius est nubere quam uri.
 
Cum enim uxorem ducere liceat, et concubinas habere vel adulterium perpetrare non liceat, quare vis exercere quod non licet, et non vis habere quod licet?
 
nullus magis inlicita vitare debet, quam qui respuit quod licebat.
 
Vere dico, fratres, quia hoc secundum deum nec licuit aliquando, nec licet, nec umquam licebit.
 
Sed, quod peius est, ita peccata ista in consuetudinem missa sunt, et tanti sunt qui illa faciunt, ut iam quasi ex licito fieri credantur.
 
Si enim nullus vir est qui sponsam suam velit ante nuptias adulterinum habere concubitum, sed omnes homines virgines uxores accipere volunt, qua fronte, qua conscientia ante nuptias concubinas habere non erubescunt?
 
qua fronte uxorem integram vult invenire, cum ipse sit corruptus?
 
si enim secundum scripturam divinam anima quae peccaverit ipsa morietur, quomodo aliquis vivam coniugem vult accipere, cum ipse sit mortuus?

 sed, sicut iam dixi, mala et pessima consuetudo ita a pluribus sine aliquo dei timore committitur, ut hoc nec peccatum esse credatur.
Sed forsitan aliquis putat licere hoc viris, et feminis non licere: ut enim viris liceat, sicut iam dixi, peccantium obtinuit multitudo.
 
Nam in populo christiano, quicquid feminis non licet, nec viris umquam aut licuit aut licebit.
 
Vnde quicumque hoc se fecisse cognoscunt, rogo ut non mihi sed tibi potius irascantur, et magis de sua correctione, quam de nostra oblocutione vel persecutione studeant cogitare: ut cum dies iudicii venerit, etsi coronam non merentur accipere, vel peccatorum indulgentiam consequantur.