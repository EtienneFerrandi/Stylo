
7. Ecce de ipsa patientia deloquimur: huic uirtuti impatientia contraria est. Patientia est tolerantia malorum pro iustitia, impatientia est intolerantia malorum pro qualibet causa. Haec tolerantia est contraria intolerantiae. Tolerantia in uitio duritia. Duritia enim imitatur patientiam, sed non est patientia. Vide ergo ne forte de uicinitate fallat, ne forte durus sis et tibi patiens uidearis. Sicut enim melior est ceteris qui <nec> malo cogitur ad malum, sic peior est ceteris qui nec malo reuocatur a malo. Malum est dolor, malum est iniquitas. Promissum est praemium ut facias iniquitatem, non consentis: uicisti concupiscentiam praemiorum. Alio latere arguebaris. Dolores proponentur: uince et morsum dolorum, qui uicisti uoluptatem praemiorum. Qui tibi promittit praemium ut adducat te ad iniquitatem, quasi bono te adlicit ad malum. Qui tibi malum minatur ut compellat ad iniquitatem, malo te urget ad malum, sed malo paruo ad malum magnum. Non eris autem magnus, si contempseris pollicentem; maior eris, si contempseris terrentem, si uiceris saeuientem. Ideo dixi: Sicut melior est ceteris qui nec malo compellitur ad malum, sic peior est ceteris qui nec malo reuocatur a malis. Monuisti hominem ne sit adulter, contempsit monita tua, non est reuocatus a malo per bonum. Sed si coeperis minari dolores, uerbera infligere, quaedam molesta irrogare, si nec tunc cohibuerit se a malo, quanto peior est qui nec malo potuit reuocari a malo. Ecce cui calamitati subiecta est duritia, uicina patientiae. Ad hoc enim est duritia in cordibus impiorum, ut non reuocentur a malis factis, nec propositione aut inflictione poenarum. Vnde te iactabas, es peior. «Toleraui, inquies, uici, non succubui, non sum flexus». Laudarem hoc, si agnoscerem patientiam. Modo autem detestor duritiam. <… patientiam> a duritia. «Noli interrogare uocem meam, sed causam meam. Causa ipsa tibi respondeat». Latro est: perfert pro latrocinio suo poenas. Torquetur, et quod uerum scit esse in conscientia sua, non confitetur. Quid dicemus: magna patientia? Immo dicamus: detestanda duritia. Sed si hoc ille pro scelere, tu quid pro fide? In illo mirandum uidetur non confiteri, tibi gloriosum confiteri. Ille enim pro scelere patitur quod negandum est, tu pro Christo qui confitendus est. Aliquando autem tanta duritia est ut et confiteatur malum et pro ipsius iniquitatis confessione patiatur mala, ne cadat aut discedat a malis. Pro Donato torqueri paratus est, neque hoc negando tegit, sed confitetur, nec erubescit: iactat se de iniquitate. Vtinam lateret se, dum est quod apparet. Vulnus quod non uis sanari, audes et nudare. Non est haec sanitas cum sensu, sed duritia sine sensu.
8. Patientiam diligamus, patientiam teneamus et, si nondum habeamus, petamus. Ab ipso est enim patientia nostra, a quo est continentia. Ab illo est continentia nostra contra uoluptates, ab illo est patientia contra dolores. Sed praesens psalmus quem cantauimus docuit nos ab ipso esse patientiam nostram, utique contra dolores. Vnde inuenimus ab ipso esse et continentiam nostram, quae necessaria est contra uoluptates? Habemus euidentissimum testimonium: Et cum scirem, inquit, quia nemo potest esse continens, nisi Deus det; et hoc ipsum erat sapientiae, scire cuius esset hoc donum. Ergo si habes aliquid a Deo, et nescis a quo habeas, non eris muneratus, quia remanes ingratus. Si nescis a quo habeas, non agis gratias: non agendo gratias, et quod habes, perdes. Qui enim habet, dabitur ei. Quid est plene habere? Scire unde habes. Qui autem non habet, id est nescit unde habet, et quod habet auferetur ab eo. Denique sicut iste ait: Hoc ipsum erat sapientiae, scire cuius esset hoc donum, sic et apostolus Paulus, cum commendaret nobis gratiam Dei in spiritu sancto, ait : Nos non spiritum huius mundi accepimus, sed spiritum qui ex Deo est. Et quasi diceretur illi: «Vnde discernis?», secutus ait: Vt sciamus quae a Deo donata sunt nobis. Ergo spiritus Dei spiritus est caritatis; spiritus huius mundi spiritus est elationis. Qui habent spiritum huius mundi, superbi sunt, ingrati sunt Deo. Multa dona eius habent, sed non colunt eum a quo habent: ideo sunt infelices. Aliquando unus homo habet dona maiora, alter habet minora: uerbi gratia intellegentiam, memoriam. Dona Dei sunt. Inuenies aliquando hominem acutissimum ingenio, memorem ad incredibilem admirationem; inuenies autem alium paruo intellectu, memoria non tenaci, sed utroque paruo praeditum: illum autem superbum, istum humilem; istum de paruis Deo gratias agentem, illum maiora sibi tribuentem. Melior est incomparabiliter Deo gratias agens de paruo, quam se extollens de magno. Illum enim qui de paruo gratias agit, ad magna quandoque admittit: qui autem de magnis non agit, et quod habet amittit. Qui enim habet, dabitur ei ; qui autem non habet, et quod habet auferetur ab eo. Quomodo non habet, si habet ? Non habens habet, qui nescit unde habet. Tollitur enim a Deo res sua, et remanet illi iniquitas sua. Ergo nemo est continens, nisi Deus det. Habes munus contra uoluptates : Quoniam hoc ipsum, inquit, erat sapientiae, scire cuius esset hoc donum : nemo est continens, nisi Deus det. Habes munus contra dolores: Quoniam ab ipso est, inquit, patientia mea. Ergo sperate in eum, omne concilium plebis. In eum sperate, nolite uestris uiribus fidere. Illi confitemini mala uestra, ab illo sperate bona uestra. Sine illius adiutorio nihil eritis, quantumcumque superbi fueritis. Ergo ut humiles sitis, effundite coram illo corda uestra. Et ne in uobis male remaneatis, dicite quod sequitur : Deus adiutor noster est.
9. Hunc adiutorem, ut uinceret, beatus martyr habuit, quem miramur, cuius sollemnitatem hodie celebramus. Sine illo non uinceret. Et si dolores uinceret, diabolum non uinceret. Aliquando enim uicti a diabolo uincunt dolores, non habentes patientiam, sed duritiam. Ille ergo adiutor adfuit, ut donaret ei ueram fidem, faceret ei bonam causam, et pro bona causa donaret patientiam. Tunc enim est patientia, quando praecedit bona causa. Non enim et ipsam fidem alius quam Deus donat. Breuiter utrumque commendauit Apostolus, et causam pro qua patiamur, et patientiam qua mala perferamus, a Deo nobis esse. Exhortans enim martyres ait : Quia uobis donatum est pro Christo. Ecce causa bona, quia pro Christo ! Pro sacrilegio, contra Christum ; pro haeresi et schismate, contra Christum ! Christus enim ait : Qui mecum non colligit, spargit. Ergo uobis, inquit, donatum est pro Christo, non solum ut credatis in eum, sed etiam ut patiamini pro eo. Haec est uera patientia. Hanc ergo patientiam diligamus, hanc teneamus; et si nondum habemus, petamus. Et recte cantamus : Deo subicietur anima mea, quoniam ab ipso est patientia mea.

