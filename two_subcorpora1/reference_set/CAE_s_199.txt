 In hoc sermone quo dicitur: frange esurienti panem tuum; et quod melius est elemosina quam ieiunium.
Et ut peregrini vel in uno angulo domus excipiantur.
 
Et de vestimentis comestis.
 
Rogo vos, fratres carissimi, ut in isto legitimo ac sacratissimo quadragensimae tempore exceptis dominicis diebus nullus prandere praesumat, nisi forte ille quem ieiunare infirmitas non permittit: quia aliis diebus ieiunare aut remedium aut praemium est, in quadragensima non ieiunare peccatum est.
 
Alio tempore qui ieiunat, accipiet indulgentiam: in his diebus qui potest, et non ieiunat, sentiet poenam.
 
Et ipse tamen, qui ieiunare non praevalet, secretius sibi soli, aut, si est alius infirmus, cum ipso sibi in domo sua praeparet quod accipiat, et illos qui ieiunare praevalent ad prandium non invitet: quia, si fecerit, non solum deus sed etiam et homines possunt intellegere, illum non pro infirmitate non posse, sed pro gula ieiunare non velle.
 
Sufficiat illi, quod ipse ieiunare non praevalet: et magis cum gemitu et suspirio et animi dolore manducet, pro eo quod aliis ieiunantibus ille abstinere non potuit.
 
Quid opus est unicuique infirmo aliquem sanum rogare ad prandium, ut sibi augeat de alterius gula peccatum?
 
pro eo tamen, quod non potest ieiunare, amplius debet erogare pauperibus: ut peccata, quae non potest ieiunando curare, possit elemosinas dando redimere.
 
Bonum est ieiunare, sed melius est elemosinam dare.

 Si aliquis utrumque potest, duo sunt bona: si vero non potest, melius est elemosinam dare.
Si possibilitas non fuerit ieiunandi, elemosina sufficit sibi sine ieiunio; ieiunium sine elemosina omnino non sufficit.
 
Ergo si aliquis non potest ieiunare, elemosina sine ieiunio bonum est; si vero praevalet, ieiunium cum elemosina duplex bonum est.
 
Ieiunium vero sine elemosina nullum bonum est: nisi forte si ita sit aliquis pauper, ut non habeat omnino quod tribuat.
 
Illi ergo, qui non habuerit unde tribuat, sufficit voluntas bona, secundum illud quod scriptum est: gloria in excelsis deo, et in terra pax hominibus bonae voluntatis.
 
Sed quis erit qui se possit excusare, cum etiam pro calice aquae frigidae mercedem se dominus redditurum esse promiserit?
 
et quare frigidae dixit? ne forte se posset aliquis pauper de lignorum penuria excusare, aut certe diceret, se vasculum ubi aquam calefaceret non habere.
 
Denique et per beatum prophetam, fratres carissimi, dominus ita hortatur et ammonet elemosinam fieri, ut prope nullus pauper sit, qui se valeat excusare; sic enim ait: hoc est ieiunium quod elegi, dicit dominus: frange esurienti panem tuum.
 
Non dixit ut integrum daret, cum forte pauper ille alium non haberet; sed frange, inquid, hoc est dicere: etiamsi tanta tibi paupertas est, ut non habeas nisi unum panem, ex ipso tamen frange, et pauperi tribue.
 
Et egenum, inquid, ac sine tecto induc in domum tuam.

 Si aliquis ita pauper est, ut non habeat unde tribuat pauperi cibum, vel in uno angulo domus suae peregrino praeparet lectulum.
Quid nos ad haec dicturi sumus, fratres? quam excusationem praetendere poterimus, qui amplas et spatiosas domos habentes vix aliquando dignamur excipere peregrinum; ignorantes, immo non credentes, quod in omnibus peregrinis christus excipitur, sicut ipse dixit: hospes fui, et suscepistis me et quamdiu fecistis uni ex minimis istis, mihi fecistis?
 
laboriosum et fastidiosum nobis est, in pauperibus recipere christum in patria nostra: timeo ne nobis ille vicem reddat in caelo, et non nos recipiat in beatitudine sua.
 
Contemnimus illum in mundo: timeo ne nos ille iterum contemnat in caelo, secundum illud quod ipse dixit: esurivi et non dedistis mihi manducare et hospes fui, et non suscepistis me et quamdiu non fecistis uni ex minimis istis, nec mihi fecistis.
 
Et quid post haec sequitur, fratres? avertat hoc deus a nobis; hoc enim postea addidit, dicens: discedite a me maledicti in ignem aeternum, qui praeparatus est diabolo et angelis eius.
 
Haec ergo, fratres carissimi, non transitorie nec solis corporis auribus audiamus; sed fideliter adtendentes, etiam ut alii teneant et inpleant, verbo pariter et exemplo doceamus.
 
Quid ergo post haec dixit dominus per prophetam?
 
si videris inquid nudum, operi eum.
 
Ego in hac sententia neminem iudico; unusquisque adtendat conscientiam suam.
 
Me tamen arguo et reprehendo, quia forte aliquotiens evenit, ut per neglegentiam vestimenticula mea, quae debuerunt accipere pauperes, devorarentur a tineis; et timeo ne mihi ipsi panni ad testimonium proferantur in die iudicii, secundum illud quod iacobus apostolus terribiliter increpat dicens: agite nunc, inquit, divites, plorate ululantes in miseriis quae advenient vobis.

 Divitiae vestrae putrefactae sunt, et vestimenta vestra a tineis commesta sunt.
Aurum et argentum vestrum aeruginavit, et aerugo eorum in testimonium vobis erit, et manducabit carnes vestras sicut ignis.
 
Thesaurizastis super terram, et in deliciis enutristis corda vestra in die occisionis.
 
Haec omnia, sicut dixi, fratres carissimi, quae per apostolum comminatus est christus, licet nos nimium terreant, non tamen de dei misericordia desperandum est: adhuc enim et ego et similes mei neglegentes cum dei adiutorio possumus nos emendare, si volumus, ut elemosinas, quae huc usque parcius fecimus, largius erogemus, et pro peccatis praeteritis cum dolore et gemitu et cum spe reparationis domini misericordiam deprecemur.
 
Ergo, sicut supra suggessimus, fratres carissimi, ieiunia nostra elemosinarum pinguedo commendet; quia tale est ieiunium sine elemosina, qualis sine oleo est lucerna.
 
Nam sicut lucerna, quae sine oleo accenditur, fumigare potest, lucem habere non potest, ita ieiunium sine elemosina carnem quidem cruciat, sed caritatis lumine animam non inlustrat.
 
Interim vel quod ad praesens agitur, fratres, sic ieiunemus, ut prandia nostra pauperibus erogemus; ut quod pransuri eramus, non in nostris sacculis, sed in visceribus pauperum reponamus: quia manus pauperis gazophylacium christi est.
 
Quicquid accipit, ne in terra pereat, in caelo reponit; quia, quamvis cibus quem pauper accipit consumatur, merces tamen boni operis in caelo reconditur.
 
Nam si prandia nostra exquisitis saporibus et multiplicatis ferculis expendere studeamus ad caenam, sic corpori nostro deliciae non solum non subtrahuntur, sed etiam duplicantur: ac sic quomodo corpori nihil minuitur, sic animae nihil augetur.
 
Haec, fratres, timens magis quam de vobis aliquid sinistrum credens ammoneo: scio enim plures ex vobis deo propitio et peregrinos adsidue excipere, et pauperibus frequenter elemosinas dare.

 Et ideo, quod suggero, ad hoc proficiat, ut qui faciebat, amplius faciat; qui vero non faciebat, aut forte tardius faciebat, tam sanctam sibi et deo placitam operationem in consuetudinem mittat.
Et licet credam quod deo inspirante semper supervenientibus festivitatibus castitatem ante plures dies etiam cum propriis uxoribus custodiat caritas vestra tamen licet ex superfluo etiam quod vos facere credo, caritatis contemplatione commoneo, ut per totam quadragensimam et usque ad finem paschae castitatem deo auxiliante servantes, in illa sacrosancta sollemnitate paschae caritatis luce vestiti, elemosinis dealbati, orationibus vigiliis et ieiuniis velud quibusdam caelestibus et spiritalibus margaritis ornati, non solum cum amicis sed etiam cum inimicis pacifici, libera et secura conscientia ad altare domini accedentes corpus et sanguinem eius non ad iudicium sed ad remedium possitis accipere.
 
Sed cum de elemosinis loquimur, non conturbetur angusta paupertas: omnia enim conplevit, qui quod potuit fecit; quia voluntas perfecta faciendi reputatur pro opere facti.
 
Sed hoc ille inplere poterit, qui omnem pauperem quasi se ipsum considerare voluerit; et sic pauperi tribuat, quomodo si ipse in tali necessitate esset, sibi fieri cupiebat.
 
Haec qui fecerit, et novi et veteris testamenti praecepta conplevit, inplens illud quod in evangelio dominus dicit: omnia quaecumque vultis ut faciant vobis homines, et vos facite illis similiter; haec est enim lex et prophetae.
 
Ad quam verae et perfectae caritatis legem pius vos dominus sub sua protectione perducat: praestante domino nostro iesu christo, cui est honor et imperium in saecula saeculorum. Amen.
 