12. Utique, carissimi, et nos homines sumus, infirmi nos quoque portamus. Conturbastis nos hesterno die, et in ipsa conturbatione nostra vobis plus timuimus, ne contristaretis in nobis spiritum Dei, per quem vobis servimus. Quomodo putatis me, fratres, iam stantem et vobis locuturum, quomodo putatis me conturbari potuisse, attendentem - quod iam commemoravi - quam oboedientes esse soleatis et nobis praesentibus inoboedientes exstiteritis, quasi nos inoboedientiam doceamus, quasi nos pro nostro modulo lorulum vestrum non teneamus, ut vos ad Dominum perducamus? Et tamen, carissimi - quod ab ipso audistis, et verum est -, quantacumque sit cura nostra de vobis aut pro vobis, numquid maior potest esse quam illius qui vobis specialiter servit, qui sic praeest ut subsit? Videmur praeesse de loco superiore: tanta tamen est sarcina sollicitudinis et curae, ut nos faciat sub vestigiis vestris. Postremo calcate et vivite. Quid est, fratres mei, quid est quaelibet virtus in servo Dei sine oboedientia? Quid est enim oboedientia? Amatis caritatem: filia eius est, filia caritatis oboedientia est. Non potest autem esse sterilis caritas. Prorsus nemo vos fallat, nemo dicat: " Oboedientiam non habeo, sed habeo caritatem ". Prorsus non habes caritatem. Ubicumque fuerit haec mater, parit. Si ibi est, peperit; si non peperit, non est ibi. Radix in occulto est, fratres, fructus in aperto. Non credo quod haereat in solo, nisi videam quid pendeat in ramo. Caritatem habes? Fructum mihi eius ostende: oboedientiam videam, de oboedientia gaudeam, prolem amplectar, ut matrem agnoscam.

13. Ecce quam magna bona habere videntur et ficti. Hesterna die martyris veri laudes audivimus: quae tormenta pertulit, quam ingentia, quam multa, quam densa! Caritas desit, insania est. Unde laudamus, unde praedicamus, unde congaudemus, nisi quia videmus in qua Ecclesia, pro qua fide, quid iubenti regi restiterit? Non enim quia iubenti restitit, sed quia hoc iubenti ubi obtemperare peccatum est, quia illa nec oboedientia vocanda est, ubi perniciosum aliquid et sacrilegum imperatur. Quomodo enim non est fides, quando falsum aliquid creditur, sic non est oboedientia, ubi inutile aliquid imperatur. Quomodo enim oboedientem dixerim qui credit homini, contemnit Deum? Ordinatae sunt potestates in hoc mundo, et supra omnes potestates divina potestas est. Oboediens non esses, si obtemperando forte servus patri tuo contemneres dominum tuum. Hoc dico: si forte servus esses, et aliud tibi pater tuus et conservus tuus imperaret, contra illud quod tibi dominus imperaverat, et oboedires potius patri tuo quam domino tuo, nonne te inoboedientem dicerem et ordinis perversorem? Ille enim magis audiendus, qui maiorem habet potestatem, ille qui legitimam. Non ergo dicerem oboedientem, si obtemperares curatori contra proconsulem, proconsuli contra imperatorem; sic non dico oboedientem obtemperantem imperatori contra Deum.

14. Unde ergo oboediens, unde sanctus, unde adeptor verae coronae Vincentius, unde victor tot passionum et suo nomini congruus? Unde? Videte quis iubebat, cui iubebat, quid iubebat. Iubebat imperator, iubebat christiano, iubebat ut turificaret idolis. Si gradus iubentis attendas, imperator provinciali iussit. " Datur quasi oboedientiae quidam locus, cum audio quis iussit, cui iussit ". Sed exspecta, attende quid iussit: turificare idolis. " Qui non turificat idolis, puniatur ". Obtemperat iam provincialis, si maior potestas nihil contra iubet. Verum erige aurem, audi duas voces: audi unam ex tribunali, alteram audi de caelo. Quam de tribunali audisti? " Qui diis non sacrificaverit, punietur ". Quam de caelis? Sacrificans diis eradicabitur. Hic oboedientia tua probetur, martyr. Discerne voces, distermina potestates. Vides eum qui iubet, eum potius time qui prohibet. Haec corona martyrii, hic triumphus, devicto diabolo et sub pedibus conculcato, quem timuit martyr blandientem, quem contempserat irascentem. Expressit hoc ipse, sicut illa audiebantur quae legebantur, expressit vocibus suis: quando ille qui saeviebat quasi voluit misereri, tunc maxime cavendus visus est. Plus enim nocebat fallax misericordia quam aperta saevitia. In fremitu irascentis, leonem non expavit; in blandimento miserantis, draconem se timuisse non tacuit. Ipse est enim leo et draco de quo dictum est: Conculcabis leonem et draconem.

15. Nemo ergo dicat, fratres carissimi, nemo dicat - quia fallit se omnis qui dicit - quod modo Ecclesia non patiatur persecutionem, quia imperatores catholici sunt, quia Deo de imperio suo reddituri rationem omnia pro Ecclesia iubent, pro augmentis eius invigilant; nemo deinde dicat Ecclesiam non pati persecutionem: leonem non patitur, sed draco non dormit. Audi illum leonem, in passione aperta sanctorum Petro commemorante et ad triumphum victoriae martyres exhortante: Adversarius, inquit, vester diabolus, tamquam leo rugiens circuit, quaerens quem devoret. Tunc enim horribiles minae et saevitia magna gentilium in sanctos Dei, tunc iussionum adversarum impetus et magnus fremitus potestatum: leo rugiebat, sed nec draco cessabat. Audistis Petrum exhortantem contra leonem, audite et Paulum cautos facientem contra draconem: Desponsavi, inquit, vos uni viro. Multi enim volebant fieri viri unius feminae. Cogitate autem, fratres, cogitate quid faciant multi viri unam feminam. Hoc eam faciunt quod cogitandum est ut detestetur, non dicendum ut exhorreatur. Erant ergo multi viri volentes esse uni feminae. At ille amicus sponsi et zelans sponso, non sibi: Desponsavi, inquit, vos uni viro virginem castam exhibere Christo. Timeo autem ne, sicut serpens Evam seduxit, sic et sensus vestri corrumpantur a castitate Dei, quae est in Christo. Timebat eam corrumpi non leonis saevitia, sed blandimento draconis. Admonuit te Petrus ut propter Deum non cures leonem, admonet te Paulus ut propter Deum vigiles contra draconem et in Deo conculces leonem et draconem.

16. Nam vultis scire qualis sit draco iste, quam vitandae insidiae eius, quam magna astutia sit inimici? Ecce iam prope sex milibus annorum, in sanctorum temptationibus exercitatus, contra Deum unum et verum fecit multos deos falsos. Sed venit unus Filius Dei, praedictus a praemissis praeconibus suis; venit Filius Dei, solvit opera diaboli tamquam ligamentum pulli illius, docuit verbo, firmavit exemplo; ostendit unum Deum verum colendum, ipsum adorandum nec angelos pro illo, quandoquidem et angeli, quia Deum amant, quia praecipue in illis caritas regnat, amari secum volunt Deum, non se pro Deo. Cum haec ergo [christiana doctrina] docuisset, docuit hoc: moriendum esse sanctis, si opus fuerit, pro ista doctrina. Pro qua doctrina? Quae habet caritatem de corde puro et conscientia bona et fide non ficta. Pro hac docuit mori sanctos Dei et commendavit Ecclesiae venerandos. Quomodo venerandos? Pretiosa in conspectu Domini mors iustorum eius. Inde pretiosa mors Petri, inde pretiosa mors Pauli, inde pretiosa mors Vincentii, inde pretiosa mors Cypriani. Unde pretiosa? Ex caritate pura et conscientia bona et fide non ficta. Vidit autem hoc anguis ille, vidit hoc antiquus serpens ille honorari martyres, templa deseri: astuta illa et venenosa contra nos vigilantia sua, quia non potuit christianis deos falsos, fecit martyres falsos. Sed o vos, catholica germina, comparate nobiscum paululum istos martyres falsos martyribus veris, et pia fide distinguite quod conatur diabolus fallacia venenosa confundere.

17. Distinctionem verorum martyrum atque falsorum vult nobis ille offuscare, vult oculum cordis, ne ista discernamus, exstinguere; voluit contra eos simili specie, sed nos contra diabolum attendamus apostolum dicentem de quibusdam: Habentes speciem pietatis, sed virtutem eius abnegantes. Quae est virtus pietatis? Caritas. Ipsa est mater illa oboedientiae. Proinde attendite speciem qua conatur diabolus martyres falsos coniungere martyribus veris. " Ecce, inquit, et ipsi persecutionem patiuntur ". Adhuc, o inimice, adhuc confundis. Persecutionem, inquis, patiuntur. Adhuc oppone latrones, homicidas, parricidas, adulteros, veneficos: nonne et isti omnes persecutionem patiuntur? Nonne te praevidit et praevidendo admonuit Dominus meus quem volo - et tuus, velis nolis, quia etiam meus, etsi noluissem, sed bono meo Dominus meus, quia volo, malo meo, si noluissem -, nonne te, antique inimice, praevidit ille qui cum suos discipulos ad passionis gloriam cohortaretur: Beati, inquit, qui persecutionem patiuntur propter iustitiam? Contra omnia venena tua, contra bilingues vel trilingues vel multilingues ausus tuos vigilavit unum verbum: propter iustitiam. Propter hoc verbum, patiuntur homicidae persecutionem et non sunt martyres, patiuntur adulteri et non sunt martyres. Tu iam ostende martyres tuos: iactas quod patiuntur, quaero quare patiuntur. Tu laudas poenam, ego examino causam. Causam, inquam, examino, cau<sam> quaero. Dic mihi quare patiatur, quem ventilas pati. Pro iustitia? Hoc doce: ipsa est enim martyrum causa. Non enim coronat martyres poena, sed causa.

18. O inimice et astute seductor, contra tuos martyres falsos clamaverunt in psalmo martyres veri: Iudica me, Deus, et discerne causam meam de gente non sancta. Iudica me, inquit, et discerne causam meam. Videte, carissimi, quanta praetermiserit: causam suam discerni voluit. Causa enim discernitur. Verus martyr non dixit: " Discerne ieiunia mea ", sic enim et illi ieiunant; non dixit: " Discerne opera mea quae faciunt circa pauperes ", faciunt enim et illi; non dixit: " Discerne baptismum meum ", eundem habent et illi; non dixit: " Discerne symbolum meum ", ipsum confitentur et illi; in omnibus se similem invenit, causam suam solam ut discerneretur oravit. Discerne causam meam. Ieiuno, et ieiunat. Sed quare ego, quare ille? Ego pro Christo. " Sed etiam ego, inquit, pro Christo ". Itane pro Christo? Si pro Christo, credo, utique et pro verbis Christi; si contra verba Christi, profecto contra Christum. " Et quae sunt, inquit, Christi, contra quae patior? ". Itane sic furis in falsa passione, ut cor tuum deciderit a veraci praedicatione? Dominum ipsum communem intuere, quem mecum confiteris, et cum non credis.

19. Vide si non et se ostendere voluit Christus et Ecclesiam suam, ut ad nuptias invitati et nuptialem vestem 46 induti in neutro errarent, nec in sponso nec in sponsa. Quomodo se ostendit sponsus? Oportebat Christum pati et resurgere tertia die. Agnosco sponsum: hoc et prophetae dixerunt, hoc dixerunt servi illi qui missi sunt ante, ut ad nuptias invitarent. Oportebat Christum pati et resurgere tertia die. Talem se illis ostendebat, hoc in se impletum secundum prophetas dubitantibus demonstrabat. Quid de sponsa? Numquidnam tacuit? Continuo et ipsam ostendit. Videbat enim eum iam consequenter desiderari. Oportebat, inquit, pati Christum et resurgere a mortuis tertia die. Ecce video sponsum, ecce agnosco. Quid de sponsa? Et praedicari in nomine eius paenitentiam et remissionem per omnes gentes, incipientibus ab Hierusalem. Hanc Ecclesiam ore Christi expressam, prophetarum praeconio praenuntiatam, hanc agnosce, si martyr es, hanc tene; in hac et pro hac sanguinem funde, redde quod tibi praerogatum est. Audi apostolum Iohannem: Ideo, inquit, pro nobis Christus animam suam posuit, quia et nos debemus pro fratribus animam ponere. Expergiscere: pro fratribus, non contra fratres. Quid prodest quia sponsum confiteris, quia patrem familias honoras, et coniugem ipsius, non dico neglegis, sed falsis criminibus insectaris? Tu, homo, habens coniugem quam non tuo sanguine redemisti, sic tamen eam diligis ut, si tibi aliquis obsequeretur, ad domum tuam cottidie vigilaret, ad pedes procumberet, omni praeconio prosequeretur, numquam et nusquam laudes tuas taceret, unum crimen de uxore tua diceret, totum quod servierat effudisset.

20. Proinde proferantur et conferantur confessiones martyrum verorum atque falsorum, constituamus ante oculos nostros quod hesterno die spectavimus. Vidimus enim quoddam spectaculum suavissimum: certantem martyrem contra impium cogentem, in nulla poena fidem veram succumbentem, Vincentium ubique vincentem. Vidimus, interfuimus. Lectio illa cum corde nostro locuta est: delectati sumus. Serpens ille invidens martyribus, coluber ille quem cavebat Vincentius blandientem, quia non poterat illam culpare passionem, nobis excitavit seditionem. Agnoscant et doleant qui ei suas linguas ad ministerium praebuerunt. Quid enim sibi volebant voces illae: " Missa fac ", " missa, missa fac ", nisi ne martyr ille aliquanto diutius laudaretur? Comparentur ergo, comparentur confessiones verorum martyrum atque falsorum. Martyrem te ideo dicis, quia potestati resistis. Quid iubenti potestati? Ecce audio quid veris martyribus iubebatur, audiam et quid tibi iubeatur. Video quam gloriose illi noluerunt, quia video quid noluerunt; tu quid nolis ostende: comparem voces vestras, videam quid imitari, quid sequi debeam. " Turifica diis ". " Nolo ". Audivimus vocem gloriosam martyris veri, audiamus et ex illa parte: " Concorda cum fratre tuo ". O abominabilem et non solum a summo Deo, verum etiam a potestatibus humanis, digne damnabilem vocem! " Concorda cum fratre tuo ". " Nolo ". Certe contra Christum pateris.

21. Aperi Evangelium, lege: Si obtuleris munus tuum ad altare et ibi recordatus fueris quia frater tuus habet aliquid adversus te, relinque ibi munus tuum et vade prius reconciliari fratri tuo, et tunc veni et offer munus tuum. Si, inquit, recordatus fueris quia frater tuus habet aliquid adversus te. Quid est habet aliquid adversus te? Offendisti illum, aliquid inique adversus illum gessisti. Vade reconciliari fratri tuo: a concordibus munus accipio. Quid offers munus ad altare Dei, cum in corde tuo sedes sit diaboli? Quis ibi discordiam seminavit? Quis plantavit? Quis postremo habitat? Nonne ille semper discordiarum seminator, dissensionum auctor, origo rixarum? Si de duobus hominibus hoc dixit Christus, tantam curam incussit, tantum timorem, sic exigit concordiam, tamquam diceret: " Tu aliud offers, ego aliud indico. Sumo et quod obtulisti, si affers quod indixi ", si hoc in duobus hominibus, quanto magis in duobus populis? Si contra unum hominem habere talem causam periculosum et exitiosum est, quanto magis contra orbem terrarum, quanto magis contra totam illam sponsam Christi, diffusam per omnes gentes, incipientibus ab Hierusalem?

22. An forte tu habes causam contra me? Dominus enim hoc ait: Si recordatus fueris quia frater tuus habet aliquid adversus te. Dices ergo mihi: " Frater tuus, inquit, habet aliquid adversum te, ego habeo adversus te, nam tu adversus me nihil habes ". Quaeramus ergo: si in me inventum fuerit, ego corrigo; si in te inventum fuerit, tu corrige. Expone mihi causam quam habes contra me, ego cito dico quam habeam contra te. Hanc habeo contra te, quam contra te habet Dominus meus. Crimina dicis in eius matronam, et eius matrona est orbis terrarum in sanctis et fidelibus eius, huic tu crimen intendis. An cognovisti aliquid, an iudicasti? In quo tribunali sedebas, quando ante stetit audiendus orbis terrarum? Vicini tui causam non nosti: certe de orbe terrarum quomodo iudicasti? Ego acta recito, qui fuerint traditores ostendo, ipsos sedisse contra Caecilianum innocentem qui de suis criminibus confessi sunt lego, maiores vestros priores causam Caeciliani episcopi huius urbis ad imperatorem Constantinum detulisse publica archiva proclamant: tamen non tibi imputo scelus maiorum tuorum. Pro me sunt gesta omnia, et aliena tibi crimina non obicio. Tu autem nihil profers unde saltem meos maiores convincas, et me qui tanto postea sum natus accusas. " Si ergo, inquit, non mihi imputas facta meorum maiorum, quid mihi imputas facta tua? ". Quae facta mea? " Quia non es mecum ". Et quid tibi mali quia non sum tecum? Nonne dixi quia causam tecum habeo, quam habet tecum Dominus meus? Audi illum loquentem: Qui mecum non est, contra me est.

23. Itaque, carissimi, quantum potuimus, et ultra quam forte potuimus, cogente studio vestro ut recuraremus diei hesterni tristitiam, loquaciores forte fuimus quam requirebat standi infirmitas vel nostra vel vestra. Sed hoc praecipue admoneo et ad hoc potius sermonem concludo, ut, quoniam commemoravi dictum Domini non neglegenter audiendum: Si offers munus tuum ad altare, vade prius reconciliari fratri tuo, reconcilientur nobis invicem corda nostra. Primo ac praecipue, ne putetis vel hesterno die vel omnino aliquando episcopum vestrum succensere de odio sed de dilectione: numquam de pectore eius excutitur quod vobis propter Christum debetur. Serenentur nubila hesterna; non solum autem caritas quae numquam recessit, sed etiam gaudium pristinum revocetur, ut sit nobis curae pariter, sicut in Christo vos exhortati sumus, servire infirmis ad utilitatem, non ad noxiam voluntatem. Neque enim, carissimi, quia serviendum est infirmo, quando forte petit cibum vel quando recusat cibum, ut a te cum molestia et cum sollicitudine aut cum aliqua importunitate cogatur sumere ne moriatur, quia sic servitur infirmo, propterea dandum est ei, etiam si venenum petierit. Nolite ergo assuescere in magno malo inoboedientiae. Nec quisquam iterum dicat: " Quid enim? Nos venenum petivimus, quia pulpitum de loco ad locum transferre voluimus? ". Inoboedientia est venenum, ipsa primum hominem occidit. Numquid, fratres, hoc culpamus, quia petistis? Vere dicimus caritati vestrae quia, si aliquanto etiam diutius peteretis, tamen petentes non nobis possetis displicere, quomodo displicuistis succensentes et dicentes: " Missa fiant ". Hoc est quod volumus doleatis. Quando petitis, si videtur, conceditur vobis; si non videtur, a petitione convertite vos ad obtemperationem; in iram tamen, in convicium, in lacessionem eorum qui vobis in Christo cum tanta sollicitudine serviunt, si erumpere volueritis, iam hoc venenum est, si tamen non ipsa mors est. Nolite, fratres, rogamus vos, obsecramus vos; discernatis ecclesiam Dei a theatris. Hic illa omnia quae fiunt male in theatris puniri solent, sanari solent, ad confessionem et ad paenitentiam deduci solent, non huc introduci. Hic surgere, hic reboare, hic dominari avertat Deus et a cordibus vestris et a dolore nostro, et semper de vestra oboedientia gaudeamus.