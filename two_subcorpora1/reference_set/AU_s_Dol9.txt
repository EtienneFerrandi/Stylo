Sermo beati Augustini de versu psalmi: Ego dixi in pavore meo: omnis homo mendax, et de lectione Salomonis ubi dicit: Si sederis ad mensam potentis, etc. usque ad id quod dixit: Vadit in domum praepositi sui

1. Apostolus dicit: Habentes autem eundem spiritum fidei, ad id quod scriptum est: " Credidi propter quod locutus sum ", et nos credimus propter quod et loquimur. Qui loqui vult propter quod non credit, fundere vult quod non implevit. Implendum est, ut fundas. Sed sic fundendum est aliis, ut non remaneas inanis. Ideo Dominus promittens credentibus sancti sui Spiritus largitatem: Fiet in eo, inquit, fons aquae salientis in vitam aeternam. Fontis enim proprium est sic fundere, ut non exinaniatur. Et si Deus hoc praestat nobis, quid retribuimus Domino pro omnibus quae retribuit nobis? Plenus itaque gratia Dei, qui loquebatur in psalmo quemadmodum audivimus, et cogitans in se munus Dei, circumspiciens remunerationem suam et non se idoneum inveniens responsorem, haesitavit quaerens et ait: Quid retribuam Domino pro omnibus quae retribuit mihi? Non enim tribuit mihi, sed retribuit mihi, quia merebar mala pro malis, et retribuit bona pro malis. Quid ego, inquit, tribuam Domino, utique si Domino quid retribuam, cum eidem in alio psalmo dicatur: Dixi Domino: Deus meus es tu, quoniam bonorum meorum non eges? Si ergo ideo Dominus, quia bonorum meorum non eges, quid retribuam Domino? Et tamen invenisse sibi visum est, quid retribuat. Calicem, inquit, salutaris accipiam, et nomen Domini invocabo . Hoc est retribuere, immo hoc est iterum accipere.

2. Dixerat autem superius: Ego dixi in pavore meo: omnis homo mendax. Qua in re videtur dedisse hominibus, sed parum intellegentibus et non diligenter advertentibus, non confessionem, sed occasionem. Omnis homo mendax, dixit Scriptura. Ait aliquis: " Mentiar securus, quia omnis homo mendax. Neque enim ego sum homo, nisi mendax ". Accepisti securitatem, audi et sollicitudinem: Perdes omnes qui loquuntur mendacium. Sollicite ergo redi et inquire, quia et ipse qui hoc ait non dixit: " in securitate ", sed: in pavore. Possem itaque dicere tibi: in pavore dixit, trepidans dixit, nescit quid dixit, turbatus dixit; possem hoc dicere, nisi Paulus apostolus hanc sententiam confirmasset dicens: Solus Deus verax, omnis autem homo mendax, sicut scriptum est. Ergo si Deus verax et solus verax, omnis autem homo mendax, unde erit homo verax, nisi accesserit ad eum qui non est mendax? Denique hominibus dicitur: Fuistis aliquando tenebrae. Ecce omnis homo mendax. Deo autem dicitur: Apud te fons vitae, et in lumine tuo videbimus lumen. Et quia solus Deus verax, quoniam Deus lux est, et tenebrae in eo non sunt ullae, homines sunt tenebrae, Deus lux; homo mendax, Deus verax. Quando erit homo verax? Accedite ad eum et illuminamini. Hoc ergo voluit Scriptura monstrare, quia homo omnis, prorsus omnis, quantum ad ipsum hominem pertinet, mendax est. Nam non est mendax, nisi de suoâ€š id est de corpore, quod de terrena constat materia. Nam anima divina est; et de ea verus, non mendax est. Nec habet aliquid de suo, nisi ut sit mendax, non quia non potest esse verax, sed quia non de suo erit verax. Ideo ut sit verax: Credidi propter quod locutus sum. Tolle credere: Omnis homo mendax. Cum enim recesserit a veritate Dei, remanebit in mendacio suo, quoniam qui loquitur mendacium, de suo loquitur. Ergo si iam factus es verax, disce unde factus es, ne et in eo ipso sis mendax. Homo enim verax, quando dixeris: " De meo sum verax ", in eo eris mendax. Si ergo verax es, impletus es, particeps <veritatis> factus es. Inanis fuisti, sed impletus es veritate de fonte caelesti; ideo dices: Quid retribuam Domino pro omnibus quae retribuit mihi? In pavore meo dixi, et verum dixi: Omnis homo mendax. Sed retribuit mihi non poenam pro mendacio, sed bonum pro malo, et iustificando impium fecit de mendace veracem.

4. Unde et illa lectio, quae psalmum praecessit, aliquid tale nobis videtur innuere, si tamen innuentis voluntatem assequi valeamus. Ait enim: Si sederis cenare ad mensam potentis, sensate intellege quae apponantur tibi, et mitte manum tuam, sciens quoniam talia te oportet praeparare. Quid est hoc? Si sederis ad mensam potentis, iuberis sensate intellegere quae apponantur tibi; tunc deinde mittere iuberis manum tuam, sciens quoniam talia te oportet praeparare. Quis Christo potentior? Sede cenare ad mensam eius: humilis accede ad altare eius, sessio enim signum est humilitatis. Sensate ergo intellege quae apponantur tibi. Quod accipis, ipse invitator est. Ad mensam pastoris tui sedisti: mortem enim invenis invitatoris tui. Qui sedent ad hanc mensam, norunt quid loquor. Non est leve: se tibi exponit qui te vocavit. Sensate ergo intellege quae apponantur tibi, et mitte manum tuam, sciens quoniam talia oportet te praeparare. Hoc quid sit, paulo ante iam dixi: Sicut enim Christus animam suam pro nobis posuit, sic et nos debemus animam pro fratribus ponere. Haec est mensa illius potentis: ad hanc cenam venisti, si humilis sedisti; immo ad hanc cenam sedisti, si humilis venisti. Vide quid tibi praeparatum est: Christus animam suam pro nobis posuit. Hoc accipis, ecce quo manum mittis, sciens quoniam talia te oportet praeparare. Dic ergo quod sequitur: Sic et nos debemus animas pro fratribus ponere. Accipis ergo calicem salutaris et invocas nomen Domini: pretiosam enim mortem accepisti, ideo calicem ebibisti. Quid sequitur? Pretiosa in conspectu Domini mors sanctorum eius. Ecce quomodo manducas talia, praeparas talia.