Sermo beati Augustini episcopi in vigilia pentecostes de versu psalmi: Confitemini Domino, quoniam bonus

1. Exhortatur nos sermo divinus et dicit: Confitemini Domino, quoniam bonus. Confitemini, inquit, Domino. Et quasi causam quaereres, addit: Quoniam bonus est. Non timeat reus severitatem iudicis: securitas confessionis, bonitas auditoris. Homini cognitori moreris, si confiteris; Deo praecognitori moreris, si non confiteris. Homo, quando te audit, qualem causam habeas ex confessione tua discere exspectat. Deus autem, et cum cogitas, iudicat. Confitere ergo, ut possis propitium habere Deum. Non enim qui negas potes latere. Deus, quando te monet ut confitearis, non de te exspectat contemptionem suam, sed humilitatem tuam. Confessio autem in Scripturis sanctis duobus modis dici et intellegi solet: una est punitionis tuae, altera laudationis Dei. Punitionis tuae dico, quando te paenitet. Omnis enim quem paenitet a seipso punitur, ne a Domino puniatur. Quod ergo duobus modis confessio dicatur - hoc est: non sit tantummodo peccatorum confessio, sed et laudis Dei -, prius probemus, et de utroque isto postea [de] confessionis genere quod Dominus donaverit disseremus.

2. Confessio peccatorum usitata est et nota, nec opus est eam probare, sed monere. Magis quaerere debemus confessionem in laudem Dei, quemadmodum probare possimus. Usque adeo enim confessionem in peccatis propriis homines solere appellari norunt, ut prope semper, quando ore lectoris auditur: " Confitemini ", continuo pectora tundantur, et instrepat murmur admonita conscientia. Hoc paene semper; non tamen confessio peccatorum dicitur semper; aliquando enim et laudis, sicut Scriptura quodam loco dicit: Confitemini Domino, et haec dicetis in confessione: opera Domini universa quoniam valde bona. Quando audis: Haec dicetis in confessione: opera Domini universa quoniam bona valde, manifestum est istam confessionem laudis esse Dei, non iniquitatis tuae. Confiteris enim opera Domini universa bona, non tua mala. Habes aliud, unde similiter nulla sit dubitatio. Dominus Iesus non habuit utique ullum peccatum, et tamen dicit in Evangelio: Confiteor tibi, Pater, Domine caeli et terrae. Deinde sequitur laudatio: Quoniam abscondisti haec a sapientibus et prudentibus, et revelasti ea parvulis. Ita, Pater, quoniam ita placitum est coram te. Haec confessio Deum laudantis est, non se accusantis. Quoniam ergo qui confitetur aut se accusat aut Deum laudat, quid utilitatis habeat utraque confessio, parumper attendite.

3. Qui se accusat quia malus est, displicet sibi. Inquantum sibi displicet malus, iam incipit esse bonus, quia non ei placet malus. Hoc est initium coniunctionis cordis nostri cum lege Dei, ut quod punit ille, punias et tu, quod displicet illi, displiceat et tibi; iam incipis cum Deo odisse peccatum et tu incipis cum illo odisse te, ut incipiat ille amare te. Peccatum enim impunitum esse non potest. Non vis ut ille puniat: puni tu. Nam peccatum impunitum relinqui non potest. Aut tu punis et liberat ille, aut tu dissimulas et punit ille. Nam unde est iustificatus publicanus magis quam ille pharisaeus, unde meruit parci sibi, nisi quia non pepercit sibi? Oculos in terram deiciebat et cor sursum habebat, pectus tundebat et conscientiam curabat. Quid pluribus? Descendit iustificatus, magis quam ille pharisaeus. Si causam quaeris, quoniam qui se exaltat humiliabitur, et qui se humiliat exaltabitur.

4. Venturus ad iudicem, esto tibi iudex. Praeveni iudicantem et invenies liberantem. Quid est: " praeveni "? Antequam ille puniat, tu puni. Certe enim legisti: Praeveniamus faciem eius in confessione. Duo verba contraria sibi videntur: agnoscere et ignoscere. Vis ut ille ignoscat: tu agnosce. Vide quid accusator sui paenitens dicat in psalmo: Averte faciem tuam. Sed unde? Non ait: " A me ". Nam alio loco dicit: Ne avertas faciem tuam a me. Unde ergo, inquit? Averte faciem tuam a peccatis meis. Quo merito vult ut Deus avertat faciem non ab ipso, sed a peccatis eius, ut illa non videndo ipsum videat? Quo merito? Attende, et imitare. Dicit enim in eodem psalmo: Quoniam iniquitatem meam ego agnosco. Ergo tu ignosce. Et peccatum, inquit, meum ante me est semper. Tetigit illos qui peccata aliena ponunt ante se, sua post se, aliena ante se quae mordendo reprehendant, sua post se quae portando defendant.
