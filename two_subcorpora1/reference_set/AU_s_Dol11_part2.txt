
8. Quomodo diligas te, exspectas audire a me ? Audiamus potius eum qui fecit et te et me. Ecce quomodo diligas teipsum : adtende magnum praeceptum, ut diligas teipsum. Etenim ad id quod amas, necesse est uelis adducere eum quem amas. Et diligis iniquitatem : illuc ducturus es eum quem diligis sicut teipsum. Humana studia plurima, uel mala uel bona, ante oculos omnium constituta sunt. Diligis aurigam : instigas omnes quos diligis, ut tecum spectent, tecum ament, tecum clament, tecum insaniant. Si non amauerint, insultas, idiotas appellas, tamquam teipsum. Et si non uis ei dare dimidium, uis ut habeat tantum quem diligis tamquam teipsum. Non uis enim eum cum damno tuo ditescere, non uis eius bonum cum detrimento tui boni. Quare ? Quia putas aurum bonum, ideo te magnum existimas quod aurum habeas. Illum uis crescere, non te decrescere. Quare hoc amas quod damno minuas ? In his omnibus diligis iniquitatem, odisti animam tuam. Cum uis trahere securus proximum quem diligis sicut teipsum, ad illud bonum quod nulla angustat multitudo sociantium trahe ; quod bonum, quantumlibet plures possederint, omnibus et singulis integrum est. Nisi tale bonum amaueris, quomodo sicut teipsum proximum amabis ?
9. Quid est illud ? In primo et magno mandato habes : Diliges Dominum Deum tuum ex toto corde tuo, ex tota anima tua et ex tota mente tua. Cum enim coeperis diligere Deum, tunc te diligis. Noli timere : quantumcumque Deum dilexeris, nimius non eris. Amandi Deum modus est sine modo. Ama ergo ex toto corde, ex tota anima, ex tota mente, quia plus non habes. Quid enim habes plus, unde diligas Deum tuum, quam totum tuum ? Noli ergo metuere ne, nihil tibi dimittendo unde te ames, pereas. Non peris, quia ex te amando toto Deum ibi eris, ubi non peris. Magis si inde ad te amorem relaxaueris, non eris in illo, sed in te. Tunc ergo peris, quia in pereunte eris. Si uis non perire, esto in eo qui non potest perire. Habet hoc uis dilectionis, habet hoc amoris ardor. In istis foedissimis et turpibus studiis ista uideamus. Amatores aurigae in spectaculo toti pendent, non sunt nisi in illo quem uident ; non se omnino amator ille respicit, nescit ubi sit. Proinde tepidior in illo studio, qui iuxta eum stat et tam feruentem uidet, [qui] dicit : «Non est secum». Et tu, si fieri potest, cum in Deo sis, tecum esse noli. Si tecum fueris, te tibi committis, perditurus es te, non es idoneus ad seruandum te.
10. Recordamini quomodo ierit et perierit, qui patri seruatori suo dixit : Da mihi substantiam meam quae me tangit. Ecce abiit, ecce omnia consumpsit, ecce porcos pauit, ecce in egestate contritus est : longe a patre factus, cum secum esse uult. Non enim, uolens esse secum, remansit uel secum. Si laberis a Deo tuo, citius laberis et a te, et exis a te, et dimittis et te. Ideo talibus dicitur : Redite, praeuaricatores, ad cor, redite ad uos, ut redire possitis etiam ad illum qui fecit uos. Vnde et ille cum egeret, deserto patre, desertus a se, quid de illo dictum est ? Et reuersus ad semetipsum dixit. Reuersus ad semetipsum : uides quia dimiserat et semetipsum. Bene, fili, correxisti te, redisti ad te. Noli remanere in te, ne iterum perdas te. Etiam hoc ille meminit ex parte emendatus. Mox ut enim reuersus est ad se, noluit remanere in se, quia reuersus ad semetipsum dixit : Surgam, et ibo ad patrem meum. Bene reuersus, intellexit ibi se debere esse unde ruit <…> ipsum esse, immo non meruit esse.
11. Si amaueris hoc, si dilexeris, committo tibi proximum. Video enim quo tendas et uolueris te. Illuc ducas, nec alio potes ducere quem diligis tamquam teipsum : iam enim diligis et teipsum. Duc proximum, trahe, rape, insta opportune. Si illucesceret dies muneris, amator uenatoris, nec debito somno sopireris, nec ad amphitheatrum eundi te hora transiret. Et cum eundi hora uenisset, et proximum tuum, somno forsitan consopitum et malentem dormire quam ire, molestissimus excitares ; instares pigro ; uelles, si fieri posset, rapere de lecto et ponere in amphitheatro, nec ei molestus esses, nisi quousque somnus excuteretur. Nam excusso somno pergeret et molestiae tuae gratias ageret. Et forte iam illo tecum ad amphitheatrum rapto, quo ambo festinanter ieratis, uicto quem diligebatis, confusi rediretis. Ama Deum totus, ex toto corde tuo et ex tota anima tua et ex tota mente tua: sic solum, sic diliges teipsum. Hoc modo solo diligis proximum tamquam teipsum. Ad eum enim rapis, de quo erubescere non possis.
12. Ergo necessarium fuit ut duo ista praecepta commendarentur, quia non diligit qui diligit proximum, nisi prius diligat Deum. Cum enim diligit Deum, non diligit iniquitatem, ne diligendo iniquitatem oderit animam suam. Si ergo non diligit iniquitatem, diligat aequitatem, et ibi Deum diligit. Non eum quasi oculis quaerat : mente quaerat, corde plus et adfectu amet. Non sibi proponat quod non est Deus, ne amet et non-deum, ne amet inanem cogitationem. Nam in ista cogitatione ne forsitan erraremus et Deum nobis pro carnali adfectu componeremus et fingeremus ut uellemus, tollens nos scriptura ab huiusmodi cogitationibus ait : Deus caritas est. Si ergo diligis, dilige unde diligis, et Deum diligis. Non audisti ? Qui enim diligit iniquitatem, odit animam suam. Si diligis, dilige et hoc ipsum unde diligis, et Deum diligis. Vnde enim diligis, caritas est. Diligis caritate? Dilige caritatem, et dilexisti Deum, quoniam Deus caritas est, et qui manet in caritate, in Deo manet. Debuerunt ergo duo praecepta commendari. Nam sufficeret unum : Diliges proximum tamquam teipsum, sed ne erraret homo in diligendo proximo, quia errabat in diligendo seipso, uoluit Dominus in dilectione Dei informare dilectionem tuam, qua diligas teipsum ; et tunc tibi commisit proximum, quem diligeres tamquam teipsum.
13. Iam ergo si placet, sufficiat tibi et praeceptum Apostoli unum. Iam intellexisti duo, sufficit et unum. Nam antequam intellegas duo, unum non sufficit. Incipis enim male diligere teipsum, et male diligis eum quem diligis tamquam teipsum. Nec dicendum est : Male diligis, sed : Non diligis. Ergo non adulterabis, non homicidium facies, non concupisces, ubi totum est, ibi te reuocat ad te. Nam non adulterare potes timore poenae, non amore iustitiae. Non homicidium facies : potes et uelle occidere, sed poenam timere. In manu tua non erit homicidium, sed in corde tuo teneberis reus. Vis enim hominem occidere, sed times ; uis occidere : nondum amas non occidere. Intus sit quod agis, ibi sit, ubi uidet qui coronat ; ibi pugna, ibi uince : ibi enim habes qui spectat te. Ergo non adulterabis, non homicidium facies, non concupisces, et si quod est aliud mandatum, in hoc sermone recapitulatur : Diliges proximum tuum tamquam teipsum. Diligis et Deum. Non potes hoc habere sine illo, hoc secundum sequitur primum. Sit primum et trahit secundum. Non potest secundum esse sine primo. Imple ergo unum, qui cogitabas de duobus. Non potes unum implere, nisi in duobus. Nam et secundum a sequendo appellatur secundum. Sequitur ergo. Dilige proximum tamquam teipsum : sufficit mihi. Non poteris et de Deo cogitare? Quomodo ergo incipis teipsum diligere ? Dilectio proximi malum non operatur. Plenitudo autem legis caritas. Sed ubi caritas ? In dilectione Dei et in dilectione proximi. Elige quam uis dilectionem. Dilectionem proximi eligis : non erit uera, nisi Deus diligatur. Dilectionem Dei eligis : non erit uera, nisi proximus subaudiatur.
14. Sed nondum habes dilectionem : geme, crede, pete, impetra. Quod iubetur, quod lex imperat, fides impetrat. Si enim iam habes quod impetrat, quid enim habes quod non accepisti ? Si enim nondum habes, pete ut accipias. Caritas est, quam petimus ; si nondum habemus, petamus ne inanes remaneamus. Vnde enim eam a nobis habebimus, qui nihil boni, mali, meruimus ? Ab illo habebimus cui dicit anima nostra : Benedic, anima mea, Dominum et noli obliuisci omnes retributiones eius, qui propitius fit omnibus iniquitatibus tuis. Hoc fit in baptismo. Sed si hoc solum fieret, quales remaneremus ? Sed sequitur : Qui sanat omnes languores tuos. Sanatis enim languoribus, non fastidiemus panem nostrum. Vide ergo quod sequitur, sanatis languoribus : Qui redimet de corruptione uitam tuam. Hoc fit iam in resurrectione mortuorum. Et quid sequitur redemptionem a corruptione uitae nostrae ? Qui coronat te. Forte tuis meritis ? Adtende quod sequitur : Qui coronat te in miseratione et misericordia. Iudicium enim sine misericordia illi qui non fecit misericordiam. Dimissis ergo peccatis, sanatis languoribus, redempta de corruptione uita nostra, reddita nobis in eius misericordia corona nostra, quid agemus, quid habebimus ? Qui satiat in bonis, non malis. Auarus eras : auro non satiabaris, quia auarus non satiaris auro. Esto iustus et satieris Deo. Omnino nihil te satiat, nisi Deus ; nihil tibi sufficit, nisi Deus. Ostende nobis patrem, et sufficit nobis. Amemus itaque opera misericordiae, dum sanantur languores nostri, ut sanatis languoribus uigeant desideria nostra ; et sanata uigeant, uigida satientur, ut sit nobis iudicium, sed cum misericordia. Molestum est enim ut sit sine misericordia. Difficile est ut ille in te non inueniat quod puniat. Iam tibi bene placuisti : nouit enim aliquid ille quod te latet, inuenit in te quod abscondebas, aut forte etiam quod nesciebas. Ferueant ergo opera misericordiae, et in ista rerum temporalium indigentia proximos diligamus, ut iudicium cum misericordia sentire mereamur.

