 Ammonitio de illis qui publice paenitentiam petunt.
Quotienscumque, fratres carissimi, aliquos de fratribus vel sororibus nostris paenitentiam publice videmus petere, magnam in nobis ipsis deo inspirante conpunctionem divini timoris possumus et debemus accendere.
 
Quis enim non gratuletur et gaudeat, et quantas potest deo gratias agat, videns peccatorem contra peccata sua irascentem, publica voce clamantem; ut, quae solebat inpudentissima fronte defendere, salubriter incipiat accusare?
 
iam enim se coepit deo adiungere; et ideo peccatorum suorum non vult defensor, sed persecutor existere.
 
Et ideo quia deus odio habet peccata, statim ubi neglegens quisque peccata sua odio habere coeperit, et a suis criminibus separatur.
 
Et deo coniungitur.
 
Et quidem ille, qui paenitentiam publice accipit, poterat eam secretius agere: sed credo considerans multitudinem peccatorum suorum videt se contra tam gravia mala solum non posse sufficere; ideo adiutorium totius populi cupit expetere.
 
Quomodo solet fieri, ut, cuius vinea per neglegentiam deserta remanserit, roget vicinos et proximos suos, et una die multitudinem hominum congregans, quod per se solum non potuit, multorum manibus adiutus, id quod desertum fuerat reparetur: ita ergo et ille, qui publice paenitentiam vult petere, quasi conrogatam vel conbinam dinoscitur congregare; ut totius populi orationibus adiutus spinas et tribulos peccatorum suorum possit evellere, ut in eo bonorum messis valeat deo auxiliante consurgere, et vinea cordis sui, quae non uvas sed spinas consueverat dare, dulcedinem spiritalis vini incipiat exhibere.
 
Et illud, fratres carissimi, non otiose considerandum est, quod ille, qui paenitentiam accipit, cilicio cooperitur; et quia cilicium de pilis caprarum texitur, et caprae peccatorum similitudinem habere videntur, ille, qui paenitentiam accipit, non se agnum sed haedum publice profitetur, rebus ipsis clamans et dicens: videte me, omnes populi, et pro me misero omnes lacrimas pietatis effundite; et qualis sum foris, talem me intus esse agnoscite: iam enim me nolo foris quasi iustum ostendere, et iniquitates vel rapinas intus in animis meis abscondere.
 
Iam velut ille publicanus incurvatus in terra oculos ad caelum levare non audeo, sed vulnera et gibbos peccatorum meorum illi caelesti medico curandos humiliter offero: et ideo rogo, ut omnes pro me illius misericordiam supplicetis, ut putredines peccatorum meorum usque ad vivum curare et ad veram sanitatem revocare dignetur.
 Timeo enim ne in me impleatur illud, quod dominus de hypocritis dixit: veniunt ad vos in vestitu ovium, intrinsecus autem sunt lupi rapaces; et ideo, sicut iam dixi, qualem me intus esse cognosco, talem foris ostendo.
Et quia hucusque pretiosis vestibus me foris ornabam, et intus anima mea peccatorum lepra perfusus eram, ideo cilicio indutus et toto corde paenitentiam petens rogo, ut vestris orationibus a peccatorum meorum paralysi merear liberari.
 
Vnde iterum atque iterum precor, ut, quia deo vobis inspirante nostis flere cum flentibus, pro remissione peccatorum meorum ad fletus vel gemitus vestra pietas provocetur: credo enim quod apud illum misericordissimum iudicem sanctae orationes vestrae mihi possint indulgentiam obtinere.
 
Vere dico, fratres, quia si est aliquis qui taliter paenitentiam petenti non condolet, nec toto corde deo supplicare contendit, nimis inhumanus et impius iudicandus est.
 
Et quia dominus dixit omnia quaecumque vultis ut faciant vobis homines, et vos facite illis similiter; haec est enim lex et prophetae, et nos quod nobis ab aliis fieri volumus, quando paenitentiam publice petere disponimus, hoc aliis toto corde et toto animo inpendere festinemus.
 
Quid enim voluimus, quando ad paenitentiae remedium pervenire meruimus, nisi ut omnis populus pro nobis contendat divinam misericordiam exorare?
 
quod ergo nobis desideramus ab aliis fieri, hoc et aliis cum perfecta caritate debemus inpendere, propter illud quod scriptum est: confitemini alterutrum peccata vestra, et orate pro invicem ut salvemini, et illud: frater fratrem adiuvans exaltabitur.
 
Haec ergo si cum perfecta caritate fideliter volumus agere, certissime et possumus et debemus credere, quod nos dignetur domini ineffabilis pietas exaudire.
 
Et quia ipse dixit si duo vel tres consenserint super terram, quicquid petierint fiet illis, pius et misericors dominus, qui duos aut tres se exaudire promittit, potest fieri ut totum populum pro unius paenitentis indulgentia non exaudiat?
 
absit a nobis, ut hoc vel leviter de illius ineffabili misericordia cogitemus.
 Toto enim corde credere debemus, quod nos pro paenitentibus fratribus nostris benigno ac pio animo supplicantes exaudiat, qui ut rogetur invitat, sicut ipse in evangelio dixit: petite, et accipietis.
Et hoc adtendite, fratres, quod qui paenitentiam petit, excommunicari se supplicat.
 
Denique, ubi acceperit paenitentiam, coopertus cilicio foris eicitur.
 
Ideo enim se excommunicari rogat, quia ad percipiendam eucharistiam domini indignum esse se iudicat: et propterea aliquandiu se ab isto altari alienum vult fieri, ut ad illud altare quod in caelo est mereatur cum secura conscientia pervenire.
 
Propterea se a corpore et sanguine christi quasi reum et impium cum grandi reverentia vult removeri, ut per ipsam humilitatem tandem aliquando ad communionem mereatur sacrosancti altaris accedere.
 
Et tamen, fratres carissimi, hic ipse, qui tam fideliter conpuncto corde et contrito paenitentiam petit, sic de intercessione totius populi debet esse securus, ut tamen totis viribus cum dei adiutorio de sua sit salute sollicitus; ne forte dicat in corde suo: ecce totus populus pro meis iniquitatibus supplicavit; iam ego et possum et debeo esse securus.
 
Absit ut hoc vel in cogitatione, non dicam in sermone, habeat ille, qui paenitentiam agit: sed cum dei adiutorio, quantum potest, sic de aliorum oratione confidat, ut sive in ieiuniis, sive in elemosinis, sive in orationibus, in humilitate et caritate, sive in opere sancto se exercere contendat, infirmos visitando, discordes ad concordiam revocando, peregrinos excipiendo, sanctorum peregrinantium pedes humiliter abluendo, a detractione vel maliloquio abstinendo.
 
Vinum, si non permittit infirmitas, non accipiat; si vero hoc propter senectutem vel propter dolorem stomachi non potest, audiat apostolum dicentem: vino modico utere propter stomachum tuum.
 
Sunt enim aliqui paenitentes, qui ideo cito reconciliari volunt, ut carnem accipiant.
 
Certum est quod non satis conpuncte paenitentiam accipit, qui carnes nulla infirmitate cogente aut desiderat aut praesumit accipere.
 
Et ideo etiam reconciliatus paenitens, ubicumque aut in suo aut in alieno convivio olera aut legumina aut pisciculos invenire potuerit, aliam carnem non debet accipere.
Hoc ideo dico, quia, quod peius est, sunt aliqui paenitentes, qui et carnem cum grandi aviditate accipiunt, et vinum forte aliquotiens usque ad ebrietatem bibunt.
 
Cum grandi enim cautela sustinendum est corpusculum nostrum, ne per ebrietatem et gulam iterum nos talia sollicitet peccata committere, ut aut parum aut nihil prosit, quod paenitentiam visi sumus egisse.
 
Sic ergo cum dei adiutorio totis viribus laboremus, ut quicquid de peccatorum nostrorum vulneribus per dei misericordiam ad sanitatem reducitur, non iterum per neglegentiam vulneretur.
 
Quod ipse praestare dignetur, qui cum patre et spiritu sancto vivit et regnat in saecula saeculorum..
 
Amen