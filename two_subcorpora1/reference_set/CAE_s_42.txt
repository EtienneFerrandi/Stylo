 Castigatio ad eos qui uxores habentes adulteria committere nec erubescunt nec metuunt; arguit etiam illos qui sibi ante uxores aut post uxores concubinas infelici consortio voluerint adhibere.
Rogo vos, fratres, ut adtentius cogitemus causam salutis nostrae: et ut illa omnia mala quae de futuro iudicio scripta sunt possimus evadere, et ad illam beatitudinem quae nobis promissa est mereamur feliciter pervenire, quantis possumus viribus, cum dei adiutorio caritatem iustitiam misericordiam simul et castitatem servare tota intentione animi studeamus; ut ista tamquam caelesti et spiritali quadriga ad principalem paradisi patriam rapiamur.
 
Eamus illuc interim corde, ut, cum dies iudicii venerit, sequamur et corpore; ut in nobis impleatur illud quod apostolus dixit: nostra autem conversatio in caelis est, et illud: cum christus apparuerit vita vestra, tunc et vos cum ipso apparebitis in gloria.
 
Nullam ergo de istis quattuor virtutibus minus quam expedit diligamus.
 
Quid enim prodest tibi, si caritatem habere videaris, et iustitiam habere non velis?
 
aut quid te adiuvare poterit, si misericordiam habere te dicas, et castitatem non habendo te ipsum odio habeas, secundum illud quod scriptum est: qui diligit iniquitatem, odit animam suam?
 
et quia castitatem valde paucos habere velle cognoscimus, de ipsa nunc caritatem vestram adtentius admonemus, propter illud quod scriptum est: neque fornicarii, neque molles, neque masculorum concubitores regnum dei possidebunt; et illud: neque adulteri, neque ebriosi regnum dei possidebunt.
 
Sed, quod peius est, multi sunt qui etiam cum uxores videantur habere, persuadente diabolo castitatem dissimulant custodire; sed aut cum suis aut cum alienis ancillis, vel etiam uxoribus aut filiabus extraneis, libidinis furore succensi, ita adulteria committere nec metuunt nec erubescunt, ut nec deum timeant, nec homines revereantur.
 
Sed iustum erat, fratres, ut apud illos qui tales sunt deberent tam frequentes et tot annorum ammonitiones nostrae proficere: ut nec de medicamentis sibi vulnera facerent, nec inde se occiderent, unde se vivificare potuerant; quia castigatio sacerdotis, sicut oboedientibus ad gloriam, ita inoboedientibus erit ad poenam.
 
Et quia illi, sicut iam dixi, nec deum reverentur, nec hominem metuunt, vos, qui christo inspirante et fidem et castitatem fideliter custoditis, si quando aliquos tam sacrilega peccata committere cognoveritis, et semel et secundo et tertio castigate; et si vos audire noluerint, nec conloquium cum illis habete, nec ad vestrum eos convivium revocate, nec in aliorum mensis cybum cum eis sumite, secundum illud quod de talibus ait apostolus: cum huiuscemodi nec cybum sumere; ut vel sic erubescant, dum se vident ab honestis et deum timentibus exsecrari.

 Si enim hoc quod suggero non fuerit factum, quicumque ille est qui fratrem aut vicinum suum adulteria committere novit, si illum arguere noluerit, in peccatis eius particeps illius erit, secundum illud quod scriptum est: si videbas furem, simul currebas cum eo, et cum adulteris portionem tuam ponebas; et illud quod ait apostolus: non solum qui faciunt ea, sed etiam et qui consentiunt facientibus.
Illi autem qui adulteros nec ipsi arguunt, nec in notitiam sacerdotis secretius ponunt, suspectionem nobis faciunt, quod ideo illos non arguunt, quia et ipsi talia peccata committunt.
 
Mihi enim sufficit, quod cum grandi dolore animi et infinito gemitu clamo.
 
Vos vero si et a vestris et ab alienis peccatis liberi esse vultis, nolite parcere talibus; et si vos secretius et frequentius ammonentes audire noluerint, facite hoc ad humilitatis nostrae notitiam pervenire, secundum illud quod dominus de peccatoribus in evangelio dixit: corripe illum inter te et ipsum solum: si te audierit, lucratus eris fratrem tuum; si autem non te audierit, dic ecclesiae, id est, pone in notitiam sacerdotis.
 
Si nec ecclesiam audierit, sit tibi tamquam ethnicus et publicanus.
 
Sed quod peius est, dum illi, qui tantum malum committunt, ab aliquibus non solum non corripiuntur, verum etiam palpantur et blande accipiuntur, ideo ipsa sacrilega crimina nutriuntur, et sine ullo timore ac verecundia perpetrantur.
 
Sed nos timere debemus illud quod de achar, qui de iericho regulam auream furatus fuerat, scriptum est; quando pro unius hominis peccato super omnes ira dei desaeviit, et nec requievit furor dei a populo, donec ille qui malum fecerat domino iubente contereretur.
 
Cum enim illi de quibus loquimur uxores suas castas esse velint, qua conscientia adulteria nefanda committunt, et dicunt sibi licere quod eis omnino non licet; quasi alia praecepta deus dederit viris, alia feminis?
 
dicat quicumque ille est, qua lege permittente crimina ista committat, cum a divina et ab humana lege omne adulterium puniatur.
 
Ideo tamen hoc malum non prohibetur, quia a multis committitur.

 Sed quanto ab hominibus minus distringitur, tanto magis divino iudicio gravius vindicatur.
Nam illud quale est, quod aliqui in hanc inpudentiam prorumpunt, ut dicant haec tam crudelia mala viris licere, et feminis non licere?
 
nec adtendunt quod et viri et feminae aequaliter christi sanguine sunt redemti, et simul sacrosancto lavacro sunt abluti, et ad altare domini accedentes corpus et sanguinem domini simul accipiunt, et non est apud deum discretio masculi et feminae, nec est personarum acceptor deus.
 
Ergo quod feminis non licet, similiter et viris nec licuit umquam nec licere poterit: sed quia infelix intromissa est consuetudo, ut, si uxor inventa fuerit cum servo suo, puniatur, si autem vir cum multis ancillis in libidinis cloaca volutetur, non solum non puniatur, verum etiam a suis similibus conlaudetur; et sibi invicem loquentes, quis hoc amplius fecerit, cum risu et cachinno stultissimo confitentur.
 
Sed istorum risus in die iudicii vertetur in planctum, et eorum ioca convertentur in vulnera.
 
Sed hoc illi faciunt, qui futurum iudicium nec credunt omnino nec metuunt.
 
Ego enim cum libera conscientia clamo pariter et contestor, quod quicumque habens uxorem adulteria commiserit, nisi paenitentia prolixa et uberes elymosinae subvenerint, et a peccato ipso non cessaverit, et si quomodo solet fieri subito mortuus fuerit, in aeternum peribit, nec illi nomen christianum proderit: quia non solum non fecit quod dominus iussit, verum etiam quod christus prohibuit perpetravit.
 
Cum enim etiam uxorem cognoscere excepto desiderio filiorum peccatum sit, quid de se cogitare, aut quam spem sibi promittere possunt, qui coniugia habentes per adulterium hoc sibi praeparant, unde ad inferni profunda descendant, nec volunt apostolum audire dicentem: tempus breve est, superest ut qui habent uxores tamquam non habentes sint; et illud: ut sciat unusquisque suum vas possidere in honore et sanctificatione, non in passione desiderii, sicut et gentes quae spem non habent?
 
considerate quia qui uxores excepto desiderio filiorum utuntur, si assiduas elymosinas non dederint, sine peccato esse non possunt.
 
Et si hoc de matrimonio legitimo dicitur, putas quid de illis futurum sit in die iudicii, qui aut publica aut occulta adulteria committere sine ulla divini timoris consideratione praesumunt.

 De quibus scriptum est: peccatores et adulteros iudicabit deus; et illud apostoli, quod iam supra dictum est: neque adulteri regnum dei possidebunt.
Quid tibi prodest, infelix quicumque ille es, quod christianus vocaris, si per peccatum adulterii a regno dei excludi merueris?
 
et hoc rogo, fratres carissimi, et ammoneo caritatem vestram, ut quicumque uxores accepturi sunt, virginitatem usque ad nuptias custodiant: quia quomodo nullus est qui sponsam violatam velit accipere, sic nullus se debet ante nuptias adulterina commixtione corrumpere.
 
Sed quod peius est, plures sunt qui sibi concubinas adhibent, ante quam uxores accipiant: et quia grandis multitudo est, excommunicare omnes non potest episcopus, sed cum gemitu et multis suspiriis tolerat et expectat, si forte pius et misericors dominus det illis fructuosam paenitentiam, per quam possint ad indulgentiam pervenire.
 
Et quia hoc malum ita in consuetudine est missum ut putetur non esse peccatum, ecce coram deo et angelis eius profiteor, quia sive ante uxorem, sive post uxorem, quicumque sibi concubinam adhibuerit, adulterium committit; et ex hoc peiorem adulterium, quia, cum nulla ratione liceat, publice hoc sine ulla verecundia quasi ex lege committit.
 
Denique etiam ex hoc agnoscimus non leve esse peccatum, ut quoscumque ipsae concubinae conceperint, non liberi, sed servi nascantur.
 
Vnde etiam post acceptam libertatem hereditatem patris nulla lege et nullo ordine accipere permittuntur.
 
Et iam videte utrum sine peccato esse possit, ubi decus generosi sanguinis ita humiliatur, ut de hominibus nobilissimis servi nascantur.
 
Nam in tantum grave peccatum est, ut in civitate romana qui voluerit uxorem ducere, si se virginem non esse cognoscit, ad accipiendam benedictionem nuptialem venire penitus non praesumat.
 
Etiam videte quam durum sit, ut cum illa, quam optat ducere, benedictionem non mereatur accipere.
 Sed quando ista suggerimus, timeo ne sint aliqui, qui nobis potius quam sibi velint irasci.
Sermo enim noster quasi speculum caritati vestrae proponitur: et ideo quomodo matrona, quando speculum adtendit, in se potius quod tortum viderit, corrigit et non speculum frangit, ita et unusquisque vestrum quotiens in aliqua praedicatione cognoscit foeditatem suam, iustum est ut magis se corrigat, quam contra praedicationem velut contra speculum velit irasci; sicut et illi, qui aliquas plagas accipiunt, magis volunt vulnera curare, quam medicamenta contempnere.
 
Ne ergo etiam ex hoc aliquis dupliciter peccet, si contra spiritalia medicamenta irasci voluerit, non solum patienter, sed etiam libenter accipiat quae dicuntur: quia iam ex aliqua parte a malo cognoscitur declinare, qui salubrem castigationem voluerit libenter accipere; et cui mala sua displicent, iam illi ea quae bona sunt placent; ac sic quantum se a vitiis separaverit, tantum se virtutibus propinquabit.
 
Quod ipse praestare dignetur, qui cum patre et spiritu sancto vivit et regnat in saecula saeculorum. Amen.  