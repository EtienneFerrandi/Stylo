 Sermo sancti caesarii episcopi de similitudine ulmeae arboris et de vite.
Legimus in quodam libro, fratres dilectissimi, de ulmo et vite propositam nobis similitudinem; quam qui diligenter adtendit, non parvam animae suae aedificationem inveniet.
 
Nam arbor ulmea et vitis satis sibi convenientes esse videntur.
 
Arbor enim ulmea licet sit amoena et in sublime porrecta, nullum tamen fructum habere probatur: vitis vero quamvis sit parva et humilis, fructibus plena esse cognoscitur; qui fructus nisi qualicumque ligno leventur in altum, in terra putrescunt atque depereunt.
 
Si vero ulmus extendat ramos suos et erigat vitem, et se ornat, et illam de putredine liberat.
 
Quare ista similitudo sit posita, diligenter adtendamus.
 
Arbor ulmea significat hominem divitem in hoc mundo.
 
Sicut enim arbor illa sublimis est et amoena et humida, et tamen fructibus vacua; ita et quicumque dives saeculi huius, quamvis sublimetur honoribus, in multis facultatibus amoenus et iocundus esse videatur, tamen si ad vitem, id est, ad pauperem christi elemosynarum suarum brachia quasi ramos piissimos humiliter non expandit, a fructibus aeternae vitae vacuus remanebit.
 
Vitis autem significat servos dei, abbates, monachos vel clericos spiritales, in deo vacantes, et doctrinae iugiter insistentes, et si qui sunt alii similes horum, qui contempto mundo deo die noctu que deserviunt: quo servitio in aeterna beatitudine uberes fructus habere creduntur.
 
Ac sic divites mundi huius abundant in hoc saeculo, et pauperes christi in caelo.

 Quid ergo futurum est, ut nec arbor ulmea sine fructu remaneat, nec vitis in terra putrescat?
hoc enim expedit fieri, ut, quomodo arbor ulmea extendit ramos suos, et erigit vel sustinet vitem, sic dives saeculi huius porrigat ramos suos, id est, manus plenas fructibus agri sui, et sustentet pauperes christi.
 
Quod si fecerit in hoc mundo, sine dubio ab ipsis pauperibus christi multipliciter illi repensabitur in futuro.
 
Nec dedignetur dives, aut iniuriam sibi aestimet factam, quod arbori comparatus est, sed audiat dominum dicentem: arbor bona bonos fructus facit, mala autem arbor malos fructus facit.
 
Sed magis timeat illud quod sequitur: omnis, inquid, arbor quae non facit fructum bonum excidetur et in ignem mittetur.
 
Extendat ergo manus suas ad elemosinas, ut possit evadere aeternas flammas.
 
Omnes ergo divites timeant exemplum illius arboris infructuosae et sterilis, id est, illius qui purpura et bysso induebatur.
 
Arbor enim amoena et sublimis erat in mundo: sed quia ramos misericordiae non expandit ad lazarum, flammas recipere meruit in inferno; et ab illo petebat guttam, cui negaverat micam.
 
Haec ergo cogitent divites, qui se de rebus suis, dum suae sunt, redimere nolunt: non faciant talia, ne talia patiantur.
 
Dives fuit, de quo loquimur; sunt et aliqui divites, ad quos nunc loquimur.
  Vnius sunt nominis: caveant ne sint unius condicionis.
Cum haec ita sint, si illi qui divites sunt aridas et contractas manus habuerint ad elemosinas faciendas, et quibuscumque servis dei vigiliis lectionibus vel orationibus insistentibus quae sunt corpori necessaria dare noluerint, efficiuntur velut ulmus sterilis, quae vitem sustinere dissimulat.
 
Et cum dives pauperibus christi nihil dederit, ipsi pauperes christi necesse esse est ut in opere terreno plus quam solebant exerceantur; et dum mundanis actibus occupantur, orationi lectioni ieiuniis et vigiliis minus insistunt, necesse est ut fructus illorum, quomodo si vitis in terra iaceat, ex parte aliqua minuantur; ac sibi tantum sufficiunt, et nihil divitibus largiuntur.
 
Beatus enim apostolus paulus dum divites mundi huius pro sustentandis christi pauperibus ammoneret, quasi de vite loquebatur ad arborem, id est, pro christi paupere loquebatur ad divitem: vestra, inquit, abundantia sit ad illorum inopiam, ut et illorum abundantia vestrae inopiae sit supplementum.
 
Quam rem ut omnes intellegant, apertius insinuare debemus.
 
Divites mundi abundant in hoc mundo pecuniam, pauperes christi in caelo vitam aeternam: erogent ergo divites in mundo pecuniam, ut recipiant in caelo vitam aeternam.
 
Divites mundi frumentum vinum et oleum in horreo vel cellario copiose reponunt; pauperes christi orando vigilando ieiunando spiritales thesauros in caelo condunt: faciant ergo sibi quoscumque servos dei divites huius mundi de terrena facultate participes, ut illi eos sibi in caelesti thesauro faciant coheredes.
 
Divites mundi huius dum aliquotiens nimium se terrenis actibus obligant, quantum illis oportet vigilare legere et orare vel ieiunare non possunt; unde timendum est ne forte aut pro peccatis minus offerant, aut non tantum quantum expedit in thesauro caelesti reponant.
 
Pauperes christi his fructibus deo iugiter vacando exuberant: non ergo sint pigri divites ad eroganda terrena, si cupiunt habere caelestia.
 
Christus enim, qui omnibus hominibus munera sua largitur, in suis pauperibus egere et esurire et algere dignatur.

 Nemo ergo dubitet dare pauperibus: quia manus pauperis gazophylacium est christi; quod in terra accipit, in caelo reponit.
Sic et ipse dominus dixit: quando fecistis uni ex minimis istis, mihi fecistis.
 
Audiamus apostolum dicentem: qui parce seminat, parce et metet; et post pauca: operamini quod bonum est ad omnes, maxime autem ad domesticos fidei.
 
Qui sunt domestici fidei, fratres, nisi clerici boni, monachi, et quicumque alii servi dei, inpedimenta hujus mundi fugientes, deo vacantes, lectionibus et orationibus insistentes?
 
omnibus quidem petentibus, secundum quod possumus, dandum est: servis autem dei, qui petere a nobis erubescunt, etiamsi non petierunt, ingerendum est.
 
Ita ergo agere studeamus, fratres dilectissimi, ut ab audito malo securi esse possimus.
 
Quod erit auditum malum? discedite a me maledicti in ignem aeternum, qui paratus est diabolo et angelis eius; quia esurivi, et non dedistis mihi manducare.
 
Rogo vos, fratres, nolite hoc otiose et neglegenter audire, sed totis viribus deo auxiliante contendite, ut nec aliena rapiatis, et de propriis christi pauperibus abundantius erogetis, corde conpuncto iugiter cogitantes, et vobis ipsis invicem conloquentes: si in ignem mittitur qui non dedit sua, putas ubi mittendus est qui tulit aliena?
 
non ergo ad nos propter avaritiam illa vox tremenda et terribilis dirigatur: discedite a me maledicti in ignem aeternum; sed magis propter elemosinam illam desiderabilem vocem audire mereamur: venite benedicti, percipite regnum quod vobis paratum est ab origine mundi: quia esurivi, et dedistis mihi manducare: sitivi, et dedistis mihi bibere; necnon et illa manu mittentis domini vox ad nos feliciter dirigatur: euge serve bone et fidelis, intra in gaudium domini tui.
 
Praestante domino nostro iesu christo, cui est honor et gloria in saecula saeculorum. Amen.