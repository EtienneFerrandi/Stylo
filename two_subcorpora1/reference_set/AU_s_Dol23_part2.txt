
14. Quod sane antequam facerent, antequam eum in ciuitate ubi natus fuerat inuenirent, uenerunt quaerentes ubi natus sit rex iudaeorum. Nonne poterant etiam hoc reuelatione cognoscere, sicut cognouerant illam stellam regis esse iudaeorum etiam ab alienigenis adorandi ? Nonne potuit eos ad illam ciuitatem eadem stella perducere, sicut eos postea perduxit ad locum ubi Christus cum matre infans erat ? Poterat sane, non tamen factum est, ut hoc a iudaeis inquirerent. Quare uoluit Deus hoc a iudaeis inquiri ? Vt dum ostendunt in quem non credunt, ipsa sua demonstratione damnentur. Adtendite quia et nunc fit. Primitiae gentium magi, quanto a maiore impietate liberati, tanto maiorem dantes gloriam liberanti. Quaerunt : Vbi est qui natus est rex iudaeorum ? Herodes, audito regis nomine, tamquam aemulus contremiscit. Vocat legisperitos, interrogat ab eis secundum scripturas ut indicent ubi Christus nasceretur. Illi respondent : In Bethlehem Iudae. Perrexerunt magi et adorauerunt : remanserunt iudaei qui demonstrauerunt.
15. O magnum sacramentum! Hodie de codicibus iudaeorum conuincimus infideles ut fiant fideles, per eorum codices ostendimus paganis quod nolunt credere. Namque aliquando pagani faciunt nobis huiusmodi quaestionem, cum uident ea quae scripta sunt sic impleri, ut negare omnino non possint quod ea per Christi nomen in omnibus gentibus praesentantur quae in sanctis codicibus praedicta recitantur, in fide regum, in euersione idolorum, in mutatione rerum humanarum ; et aliquando sic mouentur ut dicant : «Vidistis haec fieri et ea tamquam praedicta sint conscripsistis». Hoc poeta eorum quidam fecit : recognoscunt ista qui legerunt. Narrauit quendam ad inferos descendisse atque inde in beatorum regionem uenisse, demonstratosque illi romanorum principes nascituros, quos iam ipse qui haec scribebat nouerat natos. Praeterita enim narrauit, sed quasi futura essent praedicta conscripsit. «Sic et uos, inquiunt nobis pagani, uidistis haec omnia fieri et scripsistis uobis codices, in quibus haec legantur tamquam praedicta futura». O gloria regis nostri! Merito iudaei a romanis uicti sunt nec deleti. Omnes gentes a romanis subactae in romanorum iura transierunt: haec gens et uicta est et in lege sua mansit ; quantum ad Dei cultum adtinet, patriam consuetudinem ritumque custodit. Euerso etiam templo suo, exstincto sacerdotio pristino, sicut praedictum est a prophetis, seruant tamen circumcisionem et morem quendam, quo a ceteris gentibus distinguantur. Propter quid aliud, nisi propter testimonium ueritatis? Sparsi sunt ubique iudaei, portantes codices in quibus Christus praedictus – et sicut praedictus est praesentatus – etiam paganis possit ostendi. Profero codicem, lego prophetam, ostendo impletam esse prophetiam. Dubitat paganus, ne forte hoc ipse confinxerim : inimicus meus habet hunc codicem, antiquitus sibi a maioribus commendatum. Ambos inde conuinco : iudaeum, quia id quod ibi prophetatum est completum ego cognoui ; paganum, quia non ego hoc confinxi.
16. Non ergo seducant daemonia specie diuinationis incautos et rerum temporalium male curiosos, nec superbo fastu decipientes impiorum sibi sacrificiorum exigant honorem. Vera diuina praedicta ueri unius Dei sunt. Verum sacrificium uero uni Deo debetur, cuius figurae antea in ture ac uictimis adumbratae sunt, ut quod uno modo futurum fuerat multis modis prouidentia diuina praenuntians, quam magnum esset, ostenderet.} Nam et hoc, inter cetera quae christianis temporibus uentura praedicta sunt, prophetatum est, quod ista essent omnino mutanda quae Deo prius in sacrificiis oblata sunt. «Quare ergo mandata sunt, inquis, si mutanda erant?» O aeger, noli consilium medico dare, quomodo cureris. Vnus homo Adam propagine impleuit orbem terrarum. Genus humanum, quasi homo unus, magnus aegrotus iacens ab oriente usque in occidentem, curandus est: magnus aegrotus, sed maior medicus. Similitudinem itaque accipiamus de ipsa medicina artis humanae. Venit medicus ad aegrum et dicit : «Accipe mane hoc, post meridiem autem illud». Et aeger medico : «Quare, inquit, non hoc post meridiem quod et mane ?» Nonne huic recte responderit medicus : «Aegrotare potes, curare te non potes, permitte arti consilium salutis tuae» ? «Ergo, inquit aegrotus, inconstans est ars, aliud primo iubens, aliud postea». «Quiesce potius et sanare. Ars constans est, nouit quid adhibeat mane, quid post meridiem. Illa mutata non est, sed tua est aegritudo mutabilis. Quid quando expediat illa nouit, quae mutabilibus morbis pro diuersitate temporum subuenit». Sic ergo pro utilitate generis humani prioribus temporibus alia profuerunt, posterioribus alia prosunt. Quaeris quare ? Esto amicus medici, et forte cognosces, ne forte et hodie non putes oportere nos ire ad immolandum Deo, nisi cum tauro, cum ariete, cum ture.
17. «Ostende, ait aliquis, quod iussit haec Deus et mutanda ista praedixit, et credam, ne forte mihi ista ex teipso dicas, non ex auctoritate diuina». Audi ergo uerba Dei, pauca de multis : Ecce dies uenient, dicit Dominus. Propheta loquitur. Si a christianis hoc fictum putas, iudaeus codicem proferat. Quomodo ergo ego, quod inimicus meus antiquitus portat ? Proferatur ergo codex de bibliotheca iudaeorum, et de illo recitemus. Quid recitaturi sumus? Ecce dies uenient, dicit Dominus, et consummabo domui Israel et domui Iuda testamentum nouum. «Sed forte de illo testamento dicit quod acceperunt iudaei, et ipsum dicit nouum fuisse, quando illud acceperunt patres nostri quod datum est per Moysen in monte Sina, quia non fuit antea in genere humano». Bene te mouit, sed exspecta : exigo patientiam, donec cetera recitabo. Audi de testamento nouo : Ecce uenient dies, dicit Dominus, et consummabo domui Israel et domui Iuda testamentum nouum. Adhuc non dico cetera. Quis est qui loquitur ? Hieremias. Quando prophetauit Hieremias ? Longe post Moysen per quem datum est primum testamentum. Si ergo Hieremias qui dicit : Ecce dies uenient, de futuro loquitur, et consummabo domui Israel et domui Iuda testamentum nouum, non est cur dicatur illud significari testamentum quod datum est per Moysen. Ergo aliud testamentum dicit nouum. Sed tamen audi et cetera : Ecce dies uenient, dicit Dominus, et consummabo domui Israel et domui Iuda testamentum nouum, non secundum testamentum quod disposui patribus eorum, in die qua apprehendi manum eorum, ut educerem eos de terra Aegypti. Quid euidentius ? Tunc enim datum est per Moysen primum testamentum, quod dicitur uetus.
18. Eia, fratres, adtendite dicta diuina. Praedictum legimus, impletum cernimus, et adhuc de librorum diuina auctoritate dubitamus ? Nemo ergo iam dicat : «Ecce magi tus dederunt Christo, quare non et nos turificamus Christo ?» Primo adtendite quia magi tus dederunt, non incenderant. «Sed quare accepit, inquis, hoc munus ?» Quasi uero interdicturi sunt isti, ne quid creaturae creatori offeratur! Deus fecit tura – non daemones –, Deus fecit myrrham, Deus fecit aurum. Magi ea dando daemonibus peccant et hinc eos honorando, creatura utentes ad creatoris iniuriam. Verumtamen hodie disce talia illos dedisse qualia diis suis dare consueuerant. Non frustra tamen eos Christus talia dare permisit : signa potius illa fuerunt quam munera. Accepit tus tamquam Deus, aurum tamquam rex, myrrham tamquam moriturus ad sepulturam. Tunc autem non solum tus, uerum etiam pecorum uictimae offerebantur et a paganis et a iudaeis, id est et ab his qui colebant multos falsos deos et ab his qui colebant unum uerum Deum. Haec, inquam, offerebantur Deo secundum uetus testamentum, sed mutauit hoc nouo testamento. Ecce, inquit, dies uenient, dicit Dominus, et consummabo domui Israel et domui Iuda testamentum nouum, non secundum testamentum quod disposui patribus eorum, in die qua apprehendi manum eorum, ut educerem eos de terra Aegypti.
19. «Sed, ait aliquis, non dixit de sacrificiis». Vultis ergo aliquid de sacrificiis audire ? Quia praedixit Deus futurum ut illa omnia sacrificia tollerentur et daretur unum sacrificium uere mundans peccata corpus Christi, norunt fideles. Et quod loquor, scio non ab omnibus intellegi, sed qui intellegunt gaudeant digneque tanto sacramento uiuant. Qui autem nondum intellegunt, in potestate eorum est mutare uitam, percipere mutationis sacramentum et nosse quid a fidelibus offeratur, quid accipiatur. Ibi enim est illud quod praedictum est : Tu es sacerdos in aeternum secundum ordinem Melchisedech. Erat enim primum sacerdotium secundum ordinem Aaron, sed postea dictum est sacerdoti nostro, et hoc per prophetam longe antequam ueniret in carne : Tu es sacerdos in aeternum secundum ordinem Melchisedech. Ergo mutatus est ordo Aaron et uenit ordo Melchisedech. Secundum ordinem Aaron uictimae pecorum, secundum ordinem Melchisedech corpus Christi. «Adhuc non dixisti, ait aliquis, utrum Deus praedixerit cessatura illa sacrificia». Ecce lego uobis, ne forte aliquid memoriam meam fugiat. Ego enim, fratres, ab adolescentia litteras istas non didici et alia, quod peius est, superflua possum memoriter recitare. Ista uero quibus non a pueritia studui, nisi codices inspiciam, pronuntiare non possum. Aut forte magis utile est quod non ex ore meo, sed ex diuino libro, auditis quod salubriter noueritis. Audite nunc et nolite mirari quod modo non cum ture uenitur ad Christum, ex quo ille instituit sacrificium alterum, cuius umbrae erant omnia praeterita.
20. Inter multa propheta Isaias dicit, cuius codicem in manibus gero. Quid dicit Isaias ? Non est quod memores sitis pristinorum neque uetera in animum induxeritis. Ecce iam, fratres, abolitio ueterum manifesta est. «Sed adhuc, inquis, nihil de sacrificiis dixit. Forte alia mutauit, haec non mutauit». Quamquam generale sit neque uetera in animum induxeritis, et ibi mihi liceat intellegere quod postea me docuit doctrina apostolica, quid offeram, quid iam non offeram – habeo expositorem huius obscuritatis, habeo magistrum dicentem mihi secundum quid hoc accipiam –, tamen nec propheta ipse permittit hominem coniectare quod libet : aperte enim dicit quod audituri estis. Ergo audite : Non est quod memores sitis pristinorum neque uetera in animum induxeritis. Faciam enim noua quae nunc orientur, et intellegetis. Quid est hoc : Faciam enim noua quae nunc orientur, et intellegetis ? Id est : Faciam noua quae non fuerunt, ut possitis intellegere quae fuerunt. Occidebatur pecus, fundebatur sanguis, et per sanguinem placabatur Deus. Ita uero per sanguinem placatur Deus, et sanguinem desiderat Deus, et fumo sacrificiorum delectatur Deus, aut odorem turis uel ceterorum aromatum quaerit qui creat omnia, qui tibi dat omnia ? Absit ut credas! Deuotione tua pascitur, et ea quidem tibi utilis, non illi cui seruis. Omnis seruus homo domini hominis ad utilitatem domini sui seruit domino suo, et rursus ille ad utilitatem serui sui consulit seruo suo. Non sic est Deus. Quicumque illi seruit, ad utilitatem suam illi seruit, non ad illius. Et hoc forte ex meipso dico ? Audi prophetam : Dixi Domino. Quid ? Dominus meus es tu. Quare ? Quoniam bonorum meorum, inquit, non eges. Habes absolutam sententiam, non est quod dubites : Deus bonorum tuorum non eget. Noli ergo credere quod talibus sacrificiis egeat Deus tuus, sed quid doceant, quid significent quaere. Antea uictimis fundebatur sanguis, quia uera una uictima fundendus praenuntiabatur sanguis, sanguis Domini tui, sanguis pretium tuum, sanguis quo tui debiti chirographum deleretur, id est tui peccati uetustas aboleretur. Ventum est, fusus est, ipse offertur. Aspiret iam dies, et remoueantur umbrae. Non est quod memores sitis pristinorum neque uetera in animum induxeritis. Faciam enim noua quae nunc orientur, et intellegetis. Iam modo intellegimus cur illa praecesserint quae futura praenuntiauerint. Omnia ad Christum interpretantur, omnia ad Christum habent finem. Faciam, inquit, noua quae nunc orientur, et intellegetis. Antequam fierent haec omnia illa noua, uetera gerebantur nec intellegebantur.
21. Quid deinde sequitur ? Faciam in solitudine uiam. In qua solitudine? Vtique gentium, ubi non erat ueri Dei cultus. Faciam in solitudine uiam et in siccitate flumina. Nusquam gentium legebantur prophetae, nunc per omnes gentes eorum scriptura diffunditur. Videte in siccitate flumina. Benedicent me bestiae agri. Quid est bestiae agri, nisi gentes intelleguntur ? Benedicent me bestiae agri et sirenes, filiae passerum. Animae quaedam impiae, filiae daemonum, benedicent me. Vnde, nisi deserentes diabolum conuersae ad Christum ? «Sed adhuc obscura sunt haec et pro ingenio nostro interpretantur aliquid apertius. Dic quo demonstretur displicuisse Deo sacrificia uictimarum». Ego si aliquid apertius recitare non possem, in manus sumere istum codicem non auderem. Audiat ergo cum patientia caritas uestra. Benedicent me bestiae agri et sirenes, filiae passerum. Quare benedicent ? Audi quod sequitur : Qui dederim deserto aquam, et flumina in eo loco ubi non fuit aqua, ut potum darem meo generi electo. Cui generi tuo? Populo meo quem mihi acquisiui. Non modo uocaui te Iacob, nec ut laborares feci te Israel. Quo mihi oues in holocaustomata ? Eia, fratres. Nescio si est aliquis qui mihi dicat : «Non intellego. Tu quod uis dicis, quod uis interpretaris». Iam non disputator, sed lector factus sum. Referte hoc ad illud unde coepimus, ubi ait : Non est quod memores sitis pristinorum neque uetera in animum induxeritis. Hoc enim apparet quod ista prius iussit Deus fieri cuiusdam sacrificii gratia, praenuntians sanguinem iustum fundendum et adumbrans eum per similitudinem uictimarum. Modo enim quid dicit ? Quo mihi oues in holocaustomata ? Nec enim in sacrificiis tuis ornasti me, sed neque seruisti mihi in sacrificiis tuis. Non enim ad hoc te feci, ut laborares in ture. Ne forte quis dicat uictimas eum prohibuisse, tus autem permisisse : Neque enim ad hoc te feci, inquit, ut laborares in ture, uel ut mercareris mihi argento incensum, nec adipes sacrificiorum tuorum concupiui.
22. Audeamus dicere Domino Deo nostro : «Et quare prius ista instituisti?» Iam hic quaerimus intellectum. Quia non erat in his abolitio, sed testificatio peccatorum. Quod dixi, scio esse obscurum et aliquantum manifestandum. Sed breuiter dico, quia multa iam dixi ; si forte minus hoc explicare potuero propter angustias temporis, aderit Dominus ut alio tempore ualeam. Tamen hoc dico : populus ille sic fuit, ut haberet sapientes quosdam, sanctos, iustos, haberet etiam turbam carnalem, nescientem cur ista iuberentur, facientem potius quam intellegentem ; nunc autem per hunc prophetam, quare illa iusserit, breuiter ostendit. Cum dixisset : Nec adipes sacrificiorum tuorum concupiui et cetera talia, continuo quasi quaereretur cur ea tunc iusserit, subiecit et ait : In peccatis autem tuis et iniquitatibus adstabas mihi. Valebant enim ista omnia ad testimonium peccantibus. Quare hoc ? Nisi ad deponendam ceruicem superbiae. Quare hoc ? Nisi quia uenturus erat Christus cum gratia, delens chirographum peccatorum, et dicturi erant iudaei : «Nos iusti sumus». Sed quid illis Apostolus dicit ? Omnes enim peccauerunt et egent gloria Dei. «Vnde, inquit, probas quia peccauimus ?» «Testimonia contra uos dicunt sacrificia quae pro peccatis offerebatis». Hoc dicit Deus : Neque adipem sacrificiorum tuorum concupiui, in peccatis autem tuis et iniquitatibus adstabas mihi. Vnde sacrificia quae offerebas conuincebant te, non mundabant. Iam ergo rea plebs, fracta superbia, confitens aegritudinem, quaerens salutem, sibi dicat: «Quid ergo faciam ? Si illis sacrificiis non mundata sunt peccata mea, unde mundabor ?»
23. Audi quod sequitur : Ego sum, ego sum qui deleo iniquitates tuas, ut iustificeris. Ego sum, ego sum, non taurus, non aries, non hircus, non aromata ulla, non tura, sed ego sum, ego sum qui deleo iniquitates tuas, ut iustificeris. Quantum commendauit gratiam suam! Ne quisquam glorietur de meritis operum uel abundantia uictimarum, non suffecit dicere semel : Ego sum, sed hoc geminando uehementius commendauit : Ego sum, ego sum. {Ipse medicus, ipse medicamentum. Medicus quia uerbum, medicamentum quia uerbum caro factum. Ipse sacerdos, ipse sacrificium.} Ego sum, ego sum qui deleo iniquitates tuas, ut iustificeris. Ne forte, quia dicit : Deleo iniquitates tuas, semper te peccare delectet, ad hoc delet ut iustificeris, id est ut deletis prioribus iniquitatibus recte postea uiuas, ut quod promisit accipias. Merito et illi magi, primitiae gentium, in quibus quantum abundauerat peccatum, tantum superabundauit gratia, diuinitus admoniti ne redirent ad Herodem, per aliam uiam regressi sunt. {Qui mutauit tunc uiam magorum, ipse etiam nunc mutat uitam malorum. Cuius in carne manifestationem, quod graece dicitur epiphania, iustificatae in spiritu gentes hodierna sollemnitate concelebrant, ut renouet memoriam sollemnitas, uigeat deuotione pietas, ferueat congregatione caritas, luceat inuidis ueritas.}

