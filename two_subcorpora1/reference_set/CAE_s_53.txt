 Ammonitio ut fana destruantur.
Gratum nobis est, fratres dilectissimi, et maximas deo gratias agimus, quia vos ad ecclesiam fideliter venire videmus: quia et re vera hoc decet et expedit christianis, ut <ad> matrem suam ecclesiam quasi boni filii cum summo desiderio et vera pietate concurrant.
 
Et licet hinc gaudeamus, fratres carissimi, quia vos ad ecclesiam videmus fideliter currere, contristamur tamen et dolemus, quia aliquos ex vobis cognoscimus ad antiquam idolorum culturam frequentius ambulare, quomodo pagani sine deo et sine baptismi gratia faciunt.
 
Audivimus aliquos ex vobis ad arbores vota reddere, ad fontes orare, auguria diabolica observare: de qua re tantus dolor est in animis nostris, ut nullam possimus consolationem recipere.
 
Sunt enim, quod peius est, infelices et miseri, qui paganorum fana non solum destruere nolunt, sed etiam quae destructa fuerant aedificare nec metuunt nec erubescunt.
 
Et si aliquis deum cogitans aut arbores fanaticos incendere aut aras diabolicas voluerit dissipare atque destruere, irascuntur et insaniunt, et furore nimio succenduntur; ita ut etiam illos, qui pro dei amore sacrilega idola conantur evertere, aut caedere praesumant, aut forsitan de illorum morte cogitare non dubitent.
 
Quid faciunt infelices et miseri? lucem deserunt, et ad tenebras currunt: contemnunt deum, amplectuntur diabolum: vitam deserunt, mortem sequuntur: christum repudiant, et ad sacrilegia vadunt.
 
Vt quid miseri ad ecclesiam venerunt? ut quid sacramentum baptismi acceperunt, si postea ad idolorum sacrilegia redituri erant?
 
impletur enim in illis illud quod scriptum est: canis reversus ad vomitum suum, et porcus ad volutabrum suum.
 
Non timent illud quod dixit dominus per prophetam: sacrificans idolis eradicabitur, nisi domino soli; et in psalmis: omnes dii gentium daemonia, dominus vero caelos fecit; et iterum: confundantur omnes qui adorant sculptilia, qui gloriantur in simulacris suis.

 Vos ergo, fratres, quicumque estis, qui tantum malum christo propitio non fecistis, videte ne aliquando faciatis, videte ne vos circumveniant homines perditi atque perversi, ut post christi sacramenta ad diaboli venena redeatis; sed magis castigate quoscumque tales cognoscitis, admonete durius, increpate severius.
Et si non corriguntur, si potestis, caedite illos; si nec sic emendantur, et capillos illis incidite.
 
Et si adhuc perseverant, vinculis ferreis adligate: ut quos non tenet christi gratia, teneat vel catena.
 
Fanum ergo reparare nolite permittere; immo magis, ubicumque fuerit, destruere et dissipare contendite.
 
Arbores etiam sacrilegas usque ad radicem incidite, aras diaboli comminuite.
 
Et hoc scitote, fratres carissimi, quia omnis homo, quando baptizatur, de grege diaboli et ab exercitu illius separatur.
 
Quod si postea ad ista quae supra diximus sacrilegia celebranda redierit, statim <a> christo deseritur, et iterum a diabolo occupatur.
 
Levius illi fuerat ad christum non venire, quam postea christum deserere, secundum quod de talibus dicit petrus apostolus: melius, inquid, illis fuerat non cognoscere viam iustitiae, quam post cognitionem retrorsum converti.
 
Nos fratres, quod vobis expedit dicimus: quicumque observare noluerit, aeterna illum poena sine ullo remedio cruciabit.
 
Delectat modo aliquos inebriari, adulteria committere, innocentes opprimere; sed postea in aeterna flamma non delectabit ardere.

 Videte, fratres, custodite quae dicimus: non dicat aliquis, se non fuisse ammonitum.
Ecce clamamus, ecce contestamur, ecce praedicamus: nolite contemnere praeconem, si vultis evadere iudicem.
 
Sed credimus de dei misericordia, quod et vobis, qui fideles estis, daturus est in opere bono perseverantiam, et eis, qui aliqua sacrilegia commiserunt, inspirare dignabitur, ut festinent agere paenitentiam; ut perseverantes in bono, et correcti a malo, pariter mereantur ad aeternam beatitudinem pervenire: praestante domino nostro iesu christo, qui vivit et regnat in saecula saeculorum.
 
