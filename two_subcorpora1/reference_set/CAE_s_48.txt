 Ammonitio quae ostendit quod ab initio saeculi omnes scripturae humiles benedixerint, et eos qui perseverant in superbia maledixerint.
In scripturis sanctis, fratres carissimi, incessabiliter pauperes benedicuntur, et peccatores maledici videntur.
 
Primum ergo, sicut ipsi frequenter et legendo et psallendo cognoscitis, qualiter scripturae divinae pauperes benedicunt, paucis sententiis caritati vestrae suggero; et postea quid de peccatoribus legatur insinuo.
 
De pauperibus enim dicitur: iste pauper clamavit, et dominus exaudivit eum; et iterum: viduae eius benedicens benedicam, pauperes eius saturabo panibus; et iterum, beati pauperes spiritu, quoniam ipsorum est regnum caelorum; et iterum: tibi derelictus est pauper, pupillo tu eris adiutor; et iterum: quoniam exaudivit pauperes dominus.
 
De peccatoribus vero dicitur: convertantur peccatores in infernum, omnes gentes; et iterum: quoniam peccatores peribunt; et iterum: conteres brachium peccatoris et maligni; et illud: calix in manu domini vini meri plenus est mixto, bibent ex eo omnes peccatores terrae; et iterum: omnia cornua peccatorum confringam.
 
In omnibus enim scripturis huiuscemodi sententiae abundanter inveniuntur, quibus pauperes conlaudantur, et e contra in peccatoribus durae sententiae diriguntur.
 
Sed cum haec ita sint, forte aliquis intra se cogitat et dicit: quomodo nobis in scripturis divinis praecipitur: benedicite, et nolite maledicere; et illud: neque maledici regnum dei possidebunt, et benedicite persequentibus vos?
 
quomodo ipsae scripturae divinae, quae nobis hoc prohibent, totiens maledicunt?
 
maledictiones istae, fratres carissimi, non optantis sed praedicentis animo proferuntur.
 
Non enim volunt ut hoc peccatoribus veniat: sed quia sine dubio venturae sunt, ipsae maledictiones prophetiae esse probantur.
 Et ideo quicumque peccatores se esse cognoscunt, et per scripturas sacras magis benedici quam maledici desiderant, cito ad paenitentiae medicamenta confugiant; ne forte, si illos in peccatis suis perseverantes mors inopinata praevenerit, omnes maledictiones, quae ab initio mundi in scripturis sanctis leguntur, ita in ipsos veniant, ut eos liberari de poena perpetua non permittant.
Et tamen, fratres, quando pauperes in scripturis divinis benedicuntur, et peccatores maledicuntur, qui sensus scripturae divinae diligenter adtendit, non hoc de omnibus peccatoribus, nec de universis pannosis pauperibus dictum intellegit.
 
In peccatoribus enim quos scripturae divinae maledicere videntur, non omnes peccatores, sed tantummodo superbi intelleguntur, qui non solum mala faciunt, verum etiam mala ipsa fronte inpudentissima defensare non erubescunt.
 
Ipsi enim sunt de quibus scriptum est: confundantur superbi, quia iniuste iniquitatem fecerunt in me; et illud: tu, inquit, oculos superborum humiliabis; et illud: superbi inique agebant usquequaque; et illud: deus superbis resistit.
 
Innumerabilia sunt huiuscemodi testimonia, quibus superborum arrogantia denotatur.
 
Et ideo quotiens in scripturis auditis peccatores maledici, sicut iam dixi, de superbis, hoc est, peccata sua defendentibus intellegite.
 
Et quotiens auditis pauperes conlaudari, nolite hoc de omnibus pauperibus accipere, sed de bonis tantummodo christianis, qui mites sunt et humiles corde, de quibus scriptum est: super quem requiescit spiritus meus, nisi super humilem et quietum et trementem verba mea?
 
multi enim sunt pauperes iracundi vel superbi, quibus nihil prodest quod sunt facultatibus indigentes, cum vitiis et malis moribus sint locupletes.
 
Et multi sunt divites humiles et mansueti, de quibus dictum es: beatus vir qui post aurum non abiit, nec speravit in thesauris suis; et illud: dispersit, dedit pauperibus, iustitia eius manet in saeculum saeculi.
 
Quid enim prodest pauperi divitias non habere, si voluntatem habuerit possidendi, cum apostolus non habentem divitias, sed cupientem condemnaverit, dicens: qui volunt divites fieri, incidunt in temptationem et laqueum diaboli?
 aut quid ei prodest non habere facultatem, si ardet cupiditate?
quid, inquam, prodest pauperi quia pauper est, si magis superbus quam humilis esse voluerit?
 
aut quid nocet diviti copiosa facultas, si in eo fuerit perfecta humilitas; si de divitiis suis non luxuriae servire, sed elemosinas erogare, et humilitatem ac mansuetudinem toto corde, toto animo voluerit custodire?
 
denique, sicut iam dixi, omnes scripturae humiles pauperes laudant, et divites superbos vituperant; pauperibus aeternum promittunt praemium, divitibus superbis perenne minantur supplicium, secundum illud: redde retributionem superbis; et: perdet deus memoriam superborum; et: odibilis coram deo superbia.
 
Sed si forte est aliquis, qui sibi sine humilitate de religione vel quibuscumque bonis operibus gloriatur, diligenter adtendat et contremiscat, quia ipsum archangelum superbia de caelo deposuit.
 
Et si tantum ac talem deiecit, tu cum sis terra et cinis, speras te cum superbia in caelum conscendere?
 
et ideo consideret unusquisque conscientiam suam: et si in se superbiae malum dominari cognoscit, ad humilitatis medicamenta confugiat: quia si usque ad exitum vitae suae in superbia voluerit perdurare, necesse habet cum diabolo, cuius imitator est, inferni supplicia sustinere, secundum illud: qui confidunt in superbia, illi cadunt.
 
Qui vero facultates minores habent, et pauperes sunt, si volunt ut ad ipsos respiciat omnium scripturarum benedictio, veram humilitatem teneant, et audiant sibi dicentem dominum: discite a me quia mitis sum et humilis corde; et timeant illud quod scriptum est: ante dominum inmundus est omnis qui exaltat cor suum.
 
Secundum haec quae supra suggessi, evidenter agnoscite, quia nec pauperes iuvat quod pauperes sunt, si humiles esse noluerint; et divitibus nihil nocet quia divites sunt, si humilitatem ac misericordiam vel iustitiam tenere contenderint.
 
Et quia duae partes hominum et quasi duo populi, humilium scilicet et superborum, ab initio mundi in duabus civitatibus construuntur: et una earum dicitur hierusalem, quod interpretatur visio pacis, altera babylonia, quod interpretatur confusio: unam aedificat christus, aliam diabolus; omnes qui perseveraturi sunt in superbia, ad babyloniam pertinent, ad hierusalem vero qui in humilitate sunt permansuri.

 Omnes sancti et omnes scripturae eos qui sunt humiles benedixerunt et iugiter benedicunt, secundum illud: benefac, domine, bonis et rectis corde; et eos qui sunt superbi maledixerunt et assidue maledicunt.
Vnde, sicut iam dixi, unusquisque recurrat ad conscientiam suam: et si in se radicem superbiae dominari cognoscit, dum ei licet, et tempus bene faciendi in sua potestate consistit, quanta potest velocitate cum dei adiutorio stirpet superbiam, et plantet humilitatem, certissime sciens quod ei, quaelibet bona opera fecerit, prodesse non poterunt, quamdiu in superbiae tumore permanserit.
 
Nec contentus sit quasi per fictam et simulatam humilitatem velut ramos eius tantummodo tollere: sed radicem ex corde conetur evellere, si vult illi placere, qui cor dignatur inspicere.
 
Quam rem qui implere noluerit, maledictis scripturarum omnium subiacebit, et impletur in eo illud quod scriptum est: dominus iustus concidet cervices peccatorum; et illud: pluet super peccatores laqueos ignis.
 
Istam sententiam quando audiunt peccatores, contremescunt et dicunt: si dominus iustus omnium peccatorum cervices concidet, nos, qui peccatores sumus, quomodo evadere possumus?
 
absit ut de pietate domini desperetur: cito enim nos suscipit divina misericordia, si paenitentia vel emendatio fuerit subsecuta.
 
Et tamen hoc loco peccatores superbos intellegi voluit, pro eo quod et ipsi peccatum suum defendunt, et a suis similibus conlaudantur, et dicitur eis: bene et prudenter egisti.
 
Sic respondere, sic te defendere gratularis, quia vicisse videris hominem; et non plangis, quia vitio superbiae victus es.
 
Quanto melius tibi erat christum humilem sequi, quam per superbiam diaboli pedibus conculcari.
 
Dominus, inquit, concidet cervices peccatorum.
  Quod autem hoc non de omnibus peccatoribus, sed tantummodo de superbis et debeat et possit intellegi, ex illo membro ubi percutiuntur agnoscite.
Non dixit, dominus iustus concidet manus vel pedes peccatorum; sed cervices peccatorum.
 
Quare hoc? quia omnes superbi cervicati sunt.
 
Et ideo solos superbos ista plaga percutiendos esse cognoscite.
 
Qui ergo humiles sunt, deo gratias agant, et usque in finem vitae suae in humilitate permaneant: ut angelorum et patriarcharum et prophetarum et apostolorum et omnium scripturarum benedictio, quae omnibus in humilitate perseverantibus datur, super ipsos veniat, et cum ipsis benedictionibus ad praemia aeterna perveniant, et impleatur in illis illud quod scriptum est: benedictio domini super caput iusti.
 
Illi vero qui superbiae tyrannidem in se dominari cognoscunt, sicut iam supra suggessimus, repudiata elatione arrogantiae, per quam in se ipsis domini templa destruxerant, fundamentum verae humilitatis in se conlocare festinent; ut per humilitatem surgere mereantur ad gloriam, qui per superbiam ceciderant in ruinam.
 
Sed dum de exsecrando superbiae malo et adpetendo humilitatis bono loquimur, forte aliquis intra se cogitat, et dicit: quid est quod in hoc sermone de istis duabus tantummodo loquitur, et de fundamento bonorum caritate, et radice malorum omnium cupiditate nihil dicit?
 
hoc ideo interdum facimus, fratres carissimi, quia illae duae sine istis duabus esse non possunt: numquam enim vel cupiditas sine superbia, vel caritas sine humilitate, aut potuit esse aliquando aut poterit.
 
Ac sic quicumque humilitatem laudat, cum illa et caritatem, de qua nascitur, praedicat; et e contrario qui superbiam accusat, simul et cupiditatem, sine qua esse non potest, damnat.
 
Quomodo enim caritas et humilitas velut duae alae sunt, quibus humiles animae levantur ad caelum, et si una defuerit, alia prodesse nihil poterit; ita et e contrario cupiditas et superbia velut duae conpedes esse probantur, cum quibus infelices superborum animae, dum se per elationem in altum erigunt, iusti deo iudicio in inferni profunda descendunt.

 Et ideo quotiens in scripturis divinis aut in quibuscumque praedicationibus audieritis laudes humilitatis, ibi etiam praeconia caritatis agnoscite; sicut e diverso vituperationem superbiae, cupiditatis exsecrationem intellegite.
Et quia de cupiditate superbia nascitur, et de caritate humilitas generatur, ita sibi invicem copulantur, ut unaquaeque mater sine filia sua esse non possit.
 
Quicumque ergo se desiderat de malo superbiae liberari, prius in se cupiditatem, de qua nascitur, conetur extinguere; sicut e contrario qui veram humilitatem concupiscit iugiter obtinere, caritatem matrem ipsius contendat fideliter custodire.
 
Vnde totis viribus dei misericordiam deprecemur, ut nos de malo superbiae vel cupiditatis liberare, et bonum humilitatis et caritatis per suam misericordiam largiri dignetur: ut non superbiae principem diabolum imitando descendamus in infernum, sed sequendo magistrum humilitatis christum ad ipsum ascendere mereamur in caelum.
 
Quod ipse praestare dignetur, qui cum patre et spiritu sancto vivit et regnat in saecula saeculorum; Amen.