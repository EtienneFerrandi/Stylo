 Ammonitio ut ebrietatis malum totis viribus caveatur.
Licet propitio christo, fratres carissimi, credam vos ebrietatis malum velut inferni foveam expavescere, et non solum ipsi non velitis amplius bibere, sed nec alios adiurare vel cogere plus quam oportet accipere, tamen quia non potest fieri nisi sint aliqui neglegentes qui sobrii esse non velint, vos, qui semper convivia sobria exhibetis, nolite ad vestram iniuriam revocare, quia nobis necesse est alios ebriosos arguere.
 
Cum enim, fratres carissimi, ebrietatis malum nimium sit grave et deo odibile, ita per universum mundum a pluribus in consuetudinem missum est, ut ab illis, qui dei praecepta cognoscere nolunt, iam nec putetur aut credatur esse peccatum: in tantum ut in conviviis suis inrideant eos qui minus bibere possunt, et per inimicam amicitiam adiurare se homines non erubescant, ut potum amplius quam oportet accipiant.
 
Qui enim alterum cogit ut se plus quam opus est bibendo inebriet, minus malum ei erat, si carnem eis gladio vulneraret, quam animam eius per ebrietatem occideret.
 
Et quia corpora nostra terrena sunt, quomodo, quando pluvia nimium grandis et diuturna fuerit, ita terra infunditur et in lutum resolvitur, ut nulla in ea cultura possit fieri, sic et caro nostra, quando nimio potu fuerit inebriata, nec spiritalem culturam accipere, nec fructus animae necessarios poterit exhibere.
 
Et ideo, quomodo omnes homines ita sufficientem pluviam in agris suis accipere desiderant, ut et culturam valeant exercere, et de fructuum ubertate gaudere, ita et in agro corporis hoc tantum deberent bibere quod oportet; ne per nimiam ebrietatem ipsa corporis terra velut in paludem conversa magis vermes et serpentes vitiorum generare, quam fructus bonorum operum possit adferre.
 
Omnes enim ebriosi tales sunt, quales paludes esse videntur.
 
Quid enim in paludibus nascatur, non ignorat caritas vestra: totum enim, quod ibi nascitur, nullum fructum habere cognoscitur.
 
Nascuntur ibi serpentes, sanguisugae; nascuntur ranae et diversa genera vermium, quae magis horrorem possint generare, quam aliquid quod ad victum proficiat exhibere.
 
Ipsae enim herbae vel arbores, quae aut in ipsis paludibus aut circa ripas earum nasci solent, nihil utilitatis habere videntur, in tantum ut annis singulis incendio concrementur.

 Videte quia, quod de ebrietate nascitur, igni praeparatur.
Tales enim sunt, sicut iam dixi, omnes ebriosi: quorum prandia ducuntur usque ad noctem, quorum cenas lucifer videt, qui stare non possunt etiam cum videntur esse ieiuni, quorum sensus tardi graves obtunsi et quodam modo iam sepulti.
 
Denique frequenter in ipsa ebrietate nec se ipsos nec alios recognoscunt, nec ambulare valent nec stare; dicere aliquid vel audire, quod ad rationem pertineat, omnino non possunt.
 
Frequenter etiam usque ad vomitum se ingurgitare non erubescunt, et ad mensuram sine mensura bibere.
 
Maiora enim pocula providentur, certa bibendi lege contenditur; qui potuerit vincere, laudem meretur ex crimine.
 
Inde lites et rixae nascuntur, inde diversis et horrendis saltationibus membra torquentur, inde adulteria et nonnunquam homicidia perpetrantur.
 
Et quotiens nimium potum accipiunt, tamquam in paralysim resoluti, dum suis pedibus ambulare non possunt, foedissima latura aliorum manibus portantur ad lectos.
 
Et est in illis oculorum caligo, vertigo, vel dolor capitis, suffusio vultus, membrorum omnium tremor, animae ac mentis stupor.
 
In talibus impletur illud quod scriptum est: cui vae?
 
cui tumultus? cui irae? cui rixae? cui sine causa vulnera?

 cui suffusio oculorum? nonne his qui morantur in vino, et eis qui investigant ubi potus fiunt, et student calicibus epotandis?
sed illi qui tales esse volunt miserabiliter se excusare conantur, dicentes: ingratum habeo amicum meum, si, quotiens illum ad convivium revocavero, potum ei quantum voluerit ipse non dedero.
 
Sed non sit tibi amicus, qui te vult deo facere inimicum, qui et tuus et suus est inimicus.
 
Si et te et alium inebriaveris, habebis hominem amicum, habebis deum inimicum: et iam sapienter considera, si iustum sit ut te a deo separes, dum te ebrioso coniungis.
 
Ad extremum tu eum noli adiurare, noli cogere, sed in potestate illius dimitte ut quantum ipsi placuerit bibat: ut, si se inebriare voluerit, vel solus pereat, et non peccetis.
 
O infelicitas generis humani! quam multi inveniuntur, qui ebriosos et luxuriosos amplius quam oportet cogunt bibere, et ante ostium pauperibus petentibus vel unum calicem dissimulant dare; nec adtendunt, quia illud, quod luxuriosis videntur ingerere, christus in pauperibus deberet accipere, qui dixit: quamdiu fecistis uni ex minimis meis, mihi fecistis.
 
Sed qui tales sunt, quando alios nimio potu sepeliunt, pauperi elemosinam petenti dicunt: vade, vade inante, et dabit tibi deus.
 
Et utique, cum ambulaverit, homo ei daturus est.
 
Quid est ergo quod dicit, vade inante, et dabit tibi deus, nisi, vade ad illum hominem qui habet deum, quia ipse tibi daturus est?
 
ac sic ipse ore suo confitetur apud se deum non esse, quo inspirante possit aliquid pauperibus erogare.
  Rogo, fratres carissimi, diligenter adtendite et videte quia quando equi vel reliqua animalia ducuntur ad aquam, ubi satiaverint sitim suam, etiamsi super ipsam aquam diutius teneantur, repleta siti bibere nolunt omnino nec possunt.
Considerent ebriosi, si non peiores animalibus iudicandi sunt: cum enim animalia amplius quam eis opus est bibere nolint, illi et duplum et triplum quam eis oportet potum accipiunt; et unde tribus aut quatuor diebus refectionem rationabilem potuerant habere, una die cum grandi peccato suo contendunt perdere potius quam expendere.
 
Atque utinam vel potum tantummodo perderent, et non etiam ipsi perirent!
 
quantum mali in se habeat ebrietas, etiam in loth et filiabus eius evidenter ostensum est: nam vino inebriatus cum ipsis filiabus suis nesciens concubuit.
 
Farao quoque inebriatus magistrum pistorum in cruce adpendi fecit.
 
Populus autem iudaeorum, de quo scriptum est sedit populus manducare et bibere, et surrexerunt ludere, postea quam vinum plus quam oportebat accepit, idola sibi fabricari petiit, et in honore ipsorum idolorum coepit choros ducere, et more phrenetico diversis saltationibus membra torquere.
 
Herodes quoque adubi nimio vino concaluit, ad unius puellae saltationem sanctum iohannem baptistam interfici iussit.
 
Quid adhuc de ebrietatis malo nascatur, spiritus sanctus per salomonem testatur, dicens: vinum, inquid, et mulieres apostatare faciunt sapientes, et arguunt sensatos; et iterum: ne intuearis vinum quando flavescit, cum splenduerit in vitro color eius.
 
Ingredietur enim blande, sed in novissimo mordebit ut coluber, et quasi regulus venena suffundet.
 
Oculi tui videbunt extraneas, et cor tuum loquetur perversa.

 Paulus etiam apostolus contra ebrietatis malum nos admonet, dicens: nolite inebriari vino, in quo est luxuria.
Iterum atque iterum quid mali in se habeat ebrietas eis, qui illam diligunt, sanctarum scripturarum testimoniis evidenter ostendimus.
 
In salomone scriptum est: qui amat vinum et pinguia, non ditabitur; et iterum: noli regibus dare vinum, quia nullum secretum est ubi regnat ebrietas; ne forte bibant, et obliviscantur iudiciorum dei, et mutent causam filiorum pauperum.
 
Item illic: operarius ebriosus non locupletabitur; et iterum: vinum si bibas moderate, eris sobrius.
 
Item illic: vinum in iocunditatem creatum est, non in ebrietatem ab initio.
 
Exultatio animae et cordis, vinum moderate potatum; infirmitas animae et corporis, vinum multum potatum: inritationem et iram et ruinas multas facit.
 
Amaritudo animae, vinum multum potatum: ebrietas, animositas, inprudentis offensio, minorans virtutem, et faciens vulnera.
 
Sed quando ista suggerimus, forte irascuntur contra nos ebriosi, et murmurant.
 
Et quamvis non desint qui irascantur, deo tamen propitio multi erunt, qui libenter salubre consilium audientes de isto tam gravi peccato per dei misericordiam liberabuntur.
 
Ipsi tamen qui contra coalumnam et amicam suam ebrietatem loquentibus irascuntur, libera a nobis voce audiant, quia quicumque ebriosus paenitentiam pro ipsa ebrietate non egerit, sed usque ad mortem suam in ipsa ebrietate permanserit, in aeternum profecto peribit; quia non mentitur spiritus sanctus per apostolum dicens: neque ebriosi regnum dei possidebunt.
 Et ideo quicumque sunt ebriosi, melius faciunt, ut non nobis sed sibi potius irascantur, et cum dei adiutorio de luto faecis se excutere, vel de cloaca ebrietatis, dum adhuc tempus paenitentiae est, festinent quanta possunt celeritate deo auxiliante consurgere, et totis animae viribus cum propheta supplicantes domino dicant: eripe me de luto, ut non inhaeream; et illud: non me demergat tempestas aquae, neque absorbeat me profundum, neque urgeat super me puteus os tuum?
Ebrietas enim quasi inferni puteus, quoscumque susceperit, nisi digna subvenerit paenitentia, et emendatio fuerit subsecuta, ita fortiter sibi vindicat, ut eos de ipso tenebroso inferni puteo ad castitatis vel sobrietatis lucem redire penitus non permittat.
 
Et hoc ante omnia intellegere et scire debemus, quia non una die efficiuntur homines ebriosi, sed dum paulatim adiurantibus et cogentibus crudelissimis inimicis potius quam amicis per singulos dies singulos sibi aut binos calices ad potum consuetudinarium addunt; adubi hoc in usum miserint, ita eos ipsius ebrietatis ardor occupat, ut illos semper sitire conpellat.
 
Sed qui se ab hoc malo desiderat liberare, quomodo sibi per intervalla dierum potum addendo ad ebrietatis tenebras pervenit, ita paulatim subtrahendo ad sobrietatis lucem redeat: quia si semel totum quod amplius accipiebat subtraxerit, adubi nimia siti coeperit exardescere, cum grandi amaritudine clamat et dicit, malle se mori, quam sibi bibendi vel inebriandi consuetudinem tollere; nec adtendit quod tolerabilius erat in illi in carne mori, quam animam per ebrietatem interficere.
 
Et ideo, ut nec ardorem nimium patiatur, et de tam gravi peccato liberetur, sicut iam dictum est, per intervalla dierum sibi aliquid de nimietate potus subtrahat, quo usque ad rationabilem bibendi consuetudinem redeat.
 
Qui hoc ita ut diximus per partes subducere voluerit, et de ebrietate liberabitur, et illum intolerabilem ardorem non patietur.
 
Ego, fratres carissimi, dum haec suggero, absolvo me apud deum: quicumque me audire contempserit, et ad bibendum aut ipse pronus fuerit, vel in convivio suo alios adiurare vel cogere voluerit, et pro se et pro illis in die iudicii reus erit.
 
Et quia, quod peius est, etiam aliqui clerici, qui hoc deberent prohibere, ipsi cogunt aliquos plus quam expedit bibere, a modo incipiant et se ipsos corrigere, et alios castigare: ut, cum ante tribunal christi venerint, non de sua vel aliorum ebrietate incurrant supplicium, sed magis, dum et ipsi se emendant, et alios castigare non cessant, pervenire ad aeternum praemium mereantur.
 
Et illud ante omnia rogo, et per tremendum diem iudicii vos adiuro, ut quotienscumque vobis invicem convivia exhibetis, illam foedam consuetudinem, per quam grandi mensura sine mensura tres homines aut volentes aut inviti solebant bibere, tamquam venenum diaboli de vestris conviviis respuatis: quia ista infelix consuetudo adhuc de paganorum observatione remansit.
 
Et quicumque hoc in suo convivio aut alieno fieri acquieverit, diabolo se sacrificasse non dubitaverit.
 
De qua bibitione non solum anima occiditur, sed etiam corpus debilitatur.
 
Sed credo de dei misericordia, quod ita vobis inspirare dignabitur, ut tam lugendum et tam erubescendum malum ita vobis in horrorem veniat, ut illud numquam fieri permittatis; sed quod in illa ebrietate periturum erat, in pauperum refectionem proficiat: praestante domino nostro iesu christo, qui cum patre et spiritu sancto vivit et regnat in saecula saeculorum. Amen.
 