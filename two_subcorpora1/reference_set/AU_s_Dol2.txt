Sermo eiusdem de oboedientia
1. Conturbatio hesterni diei tam nostra quam vestra - et propter vos magis nostra quam vestra - silentium, fateor, imperabat; sed, quia de domino fratre caritas iubet, cui servire necesse est - est autem et in vobis audiendi cupiditas, cui optamus Deus fructum tribuere dignetur in moribus et oboedientia vestra -, servimus vobis in nomine Christi, quoniam Christo servimus cui membra estis. Hoc tamen in conspectu Dei confiteor coram ipso et coram vobis, ad cuius aures vox est cogitatio mea; ipsum testem invoco in animam meam, quia nos ad istam urbem, ut aliquid quod donat Dominus loquamur vobis, non maxime adducit nisi caritas episcopi vestri, non caritatem dico qua eum diligimus, sed illam potius qua nos ab eo diligi sine ullo fuco sentimus. Quamvis enim noveritis nos, nullo pacto nos sic nosse poteritis, quomodo ipsi nos invicem novimus, qui vobis in Christi dilectione servimus. Nam et vos utique diligimus, et videtis, novit Deus. Verumtamen, carissimi, sciatis - hoc coram Christo loquor - quia, si nos desideraretis plus quam omnia quae desideratis et in animo episcopi vestri vel modicam sentiretis adversam voluntatem contra nos, non hic nos videretis.

2. Nam modo ad nos tales litteras dare dignatus est, ut diceret quia, si adventum nostrum vel differendum putaremus vel de veniendo aut non veniendo deliberandum, ipsam caritatem offenderemus quae dictus est Deus. Considerate infirmitatem nostram, media hieme per tam longa itinera commissam. Aliud accipiat caritas vestra. Concilium beatus et venerabilis senex Xanthippus primatus Numidiae indixit ad Constantinam quinto kalendas februarias. Indictum concilium est a primate Numidiae episcopis Numidiae, ubi et nos sumus. In illa autem civitate Constantiniensi novit, quantum arbitror, caritas vestra episcopum esse de latere nostro. Namque nutritus est in sermone Dei et presbyterium gessit in Thagastensi municipio, inde illuc ad Constantinam episcopus datus est. Non vobis possumus dicere quibus me litteris attrahere voluit, ut ad Constantinam venirem: indicto etiam concilio, omnes moras meas et dubitationes abstulit. Et tamen, carissimi, tales litterae venerunt a domino fratre Aurelio episcopo vestro ad humilitatem meam, quae gravitate sententiarum et pondere vincerent quidquid antea disposueram, et me praetermissis omnibus non adducerent, sed arriperent. Hoc enim cogitavi, quoniam non solum tanta fiducia, sed etiam tanta comminatione, iubere dignatus est, non de se, sed de Deo, ut hoc mihi dicerem, quia, si huc venirem et illius voluntati - immo Dei per ipsum - cederem, possem litteris suis satisfacere pro discessu inde meo apud dominum senem Xanthippum, ne mihi forte succenseat, quia, relicto concilio Numidiarum, ubi adesse me ipsius ordinis ratio postulabat, huc potius ire delegi.

3. Quo autem pertinet hoc totum quod dixi? Hesterno die oculi mei videbant esse spatium quod non implebatur a fratribus, vicinum et auribus et linguae nostrae; non fuimus auctores ut inde potius disputaretur, quia videbamus illis potius obtemperandum esse, ut venirent ad episcopos, quam episcopis, ut venirent ad illa loca cum magna perturbatione maioris multitudinis quae iam circa absidam se quodammodo audiendi securitate fundaverat: commovenda erat multo maior multitudo ab his locis ad illa loca. Sed contemnendi erant forte viri, quid sexus infirmior? Sine dubio feminae, cum se premere coepissent propinquandi studio, nonne et maiorem strepitum facerent et voces quas maxime in ecclesia non deceret audirem ? Hoc solum ergo erat ut illi pauci, qui cancellis incumbebant, dignarentur accedere ad spatia proxima ei loco ubi loquebamur. Quid magnum erat hoc quod petebamus? Hoc autem nec audire voluerunt, et facta est perturbatio, et magna nobis tristitia, quam Deus modo per sermonem sane venerabilis episcopi vestri delere dignatus est. Sed de cetero, fratres, admonemus ne putetis mihi ab illo non esse locum concessum ibi sermonem faciendi, ubi a quibusdam tam pertinaciter petebatur et tumultuose flagitabatur. Ecce quare omnia illa dixi, quia, si vel modicam contractiunculam in corde sentiremus beatissimi fratris nostri, ad istam civitatem - maxime aliis necessitatibus urgentibus - non accederemus.

4. Quid enim? Non recordatur caritas vestra, quia contra partem Donati ex illo loco de medio cancelli quattuor diebus continuis disputavi? Numquid exspectatum est ut peteretis? Numquid vel a nobis suggestum est? Ipse ultro vidit faciendum et fecit; non vidit faciendum, non fecit. Sed forte dicitis: " Quid magnum aut difficile petebamus? ". Etsi parum est quod petebatis, non est parva res oboedientia quam de vobis exigimus. Hinc enim potius loquar. Nam audivi quosdam fratres dicere: " Ecce ipse disputavit infirmis esse serviendum. Pridie hoc disputavit, alio die non fecit. Serviretur ergo nobis. Quare descendit? ". Quare descenderim, dico sanctitati vestrae. Ipse enim magis mihi debet ignoscere, quo non iubente descendi. Ita autem mihi fuit consilium descendendi, ut nec saltem eum consulerem ne prohiberet. Et utique si consulerem et prohiberet, iam non possem nisi oboedire: necesse erat ut non descenderem. Malui ergo veniam petere, quia ipso non consulto nec iubente descendi, quam non facere quod faciendum putavi.

5. Iam modo audite quare hoc faciendum putaverim. Quomodo semper obaudierit haec plebs episcopo suo praesenti, non solum nos scimus, sed et tota Africa et forte totus orbis terrarum, quacumque nota est Ecclesia civitatis huius. Quae hic enim antea fuerit dissolutio et confusio feminarum et masculorum, omnes novimus, quia et nos in praeterita aetate huius labis pars fuimus. Factum est a Domino per servum suum ut permixtus sexus non vigilaret. Ego puer vigilans cum studerem in hac civitate, sic vigilavi feminis permixtis improbitatibus masculorum, ubi forte et castitatem temptabat occasio. Quam nunc honeste vigilatur, quam caste, quam sancte! Haec diligentia nec ipsis contra quos instituta est poterit displicere. Ipsi improbi, ipsi petulantes, ipsi insidiatores castitatis alienae hanc diligentiam dolere possunt, culpare non possunt. Sed hoc solum factum est, ut hinc solum forte gauderemus? Quid de diversis aditibus et ingressibus? Quomodo curatum est, quanta prudentia inventum, quanta instantia perfectum, ut illi qui, cum ingressi essent, discretis locis futuri erant, etiam per discreta ingrederentur, ne in angusto intrantes inciperent quod postea perficere molirentur, servi improbi et impudentes, quae solent dicere in frontem transeuntium matronarum? Quam vigilanter ista visa sunt, quo vigore sublata! In ecclesia Mappaliensi apud memoriam beati episcopi et martyris Cypriani, quanta fieri solebant, si meminerimus, fortasse adhuc dolebimus; si obliviscamur, minus Deo gratias agimus. Recolat nobiscum caritas vestra, fratres: beneficia Dei commemoro in vos per episcopum vestrum. Ubi tunc impudicae cantiunculae perstrepebant, nunc hymni personant; ubi vigilabatur ad luxuriam, vigilatur ad sanctitatem; postremo ubi offendebatur Deus, propitiatur Deus. Peto caritatem vestram ne ista obliviscamini: vicina sunt, possunt comparari; heri fuerunt, hodie non sunt. Quando autem ista posset efficere episcopus vester, nisi haberet plebem oboedientem? Ut aliquid, et non parvum ipsum aliquid, etiam de bono oboedientiae vestrae loquar, si talia conanti episcopo vestro studium vestrum non consentiret, hoc ullo modo implere potuisset? Affuit ergo misericordia Dei et in eius diligentia et in vestra oboedientia. Cum ergo haec sciremus quomodo soleatis esse subiecti, cum vos ceteris imitandos ad exemplum proponeremus, ut diceremus minutis plebibus in agro obstrepentibus et episcopis suis resistentibus: " Ite, videte Carthaginis plebem ", cum ergo de vestro bono exemplo abundantius gauderemus, quomodo potuimus hesterno die contristari, fratres, de vestra inoboedientia, quasi assiduus adventus noster inoboedientiam vos docuerit?

6. Intendat ergo caritas vestra. Ego ut descenderem, ministerii mei miseriam dolui. Rogabatis ut audiretis. Quid aedificaret locutor, quando ruinam minabatur auditor? " Quare, inquitis, ruinam? Quid enim magnum petebamus? Quid mali quaerebamus? ". Dicam quam ruinam, dicam ut timeatis, non ut cadatis. Nescitis quia de scintilla surgit incendium? Nescitis quia guttae minutissimae flumina implent et fundos trahunt? Non vobis leve peccatum inoboedientia videatur. Prorsus sic dicamus: nihil intererat utrum hic audiretis, utrum ibi; spatia quia fuerant circa nos quae possent multitudine impleri, et nos novimus et vos. Quid iam restitit quod huc transire noluistis, nisi sola contumacia: " Hoc solum aut fit quod volumus, aut non fiat quod vultis "? Nos enim volebamus ut audiretis, et nos quod volebamus omnibus utile erat. Quidam vero, quod cancellis inhaerebant, cum eorum voluntati irrationabili non consentiretur, clamaverunt etiam: " Missa fiant ". Certe quam longe estis et quam lente dixi: " Missa fiant ", et ecce omnes audistis, quia patienter tacuistis. Quid si ipsam oboedientiam vestram probare volebamus? " Sed in re modica, ait aliquis, quomodo probaretis? ". Si in re modica non oboedistis, in re maiore obaudituri estis? Non legistis Domino dicente: Qui in modico fidelis est, et in magno fidelis est, et qui in modico infidelis est, et in magno infidelis est ?

7. Vultis nosse quid mali sit inoboedientia, quia dixi: " Ruinam minabatur auditor "? Deus omnia in paradiso suo plantavit bona. Si in toto mundo omnia bona fecit, dicente Scriptura: Et vidit Deus omnia quae fecit, et ecce bona valde, si omnia, quanto magis et quae in paradiso laetiora constituit. Ubi ergo omnia bona plantaverat, quid sibi vult: Noli tangere arborem istam? Nescitis solere hinc homines facere quaestionem, qui non possunt videre vel quantum bonum sit oboedientiae vel quantum inoboedientiae malum? Ecce omnia bona plantata erant. Noli tangere, ait Deus. " Quid non tango? Aliquid mali hic posuisti? Si aliquid mali hic posuisti, tolle, et noli me tangere prohibere ". " Noli, inquit, tangere arborem hanc ", quae utique, nisi bona esset, in paradiso non esset. An forte hoc putatis, quia extra paradisum Deus omnibus bonis terram impleverat et in paradiso malum plantaverat? Et in cetera utique terra bona erant, sed in paradiso certe meliora. Tamen quia inter omnia bona quae posita erant in paradiso melior erat oboedientia, prohibuit Deus alicunde, ne nihil prohibendo non dominaretur. Et quid? Forte aliquis putat quia Deus pro suo fastu voluit dominari. Dominatio Dei non Deo, sed cui dominatur, est utilis. Ille nec nobis contemnentibus minor est, nec nobis servientibus maior est. Sub tali Domino esse nobis expedit, non illi. Qui dominari nobis vult, ad utilitatem nostram vult, non ad suam. Ille nullo bono nostro eget, nos omnium bonorum eius indigemus, et ipso Deo nostro summo bono. Summum enim bonum nostrum et optimum, quo nihil melius sit, ipse Deus est. Vide servum confitentem, audi illum de psalmo: Dixi Domino: Deus meus es tu, quoniam bonorum meorum non eges. Ergo prohibuit aliquid Deus, ut imponeret praeceptum, ut dominanti serviretur, ut oboedientia ab inoboedientia tamquam virtus a vitio discerneretur; et appellata est illa arbor scientiae boni et mali, non quia ibi tamquam boni et mali poma pendebant, sed ideo appellata est scientiae boni et mali arbor, quia, si eam homo tangeret contra praeceptum, in illa arbore experiretur quid interesset inter oboedientiae bonum et inoboedientiae malum. Ex illa enim arbore, contempto praecepto, mors consecuta est; servato praecepto, immortalitas sequeretur. Videtis ergo quantum malum sit inoboedientia, fratres mei: prima ruina hominis ipsa fuit.

8. Certe de isto lapsu surgere volumus: quare repetimus unde cecidimus? Sufficiat Adam, Christus venit. In Adam omnes moriuntur, in Christo omnes vivificabuntur. Ab Adam in genus humanum radix mali inoboedientia, in Christo radix immortalitatis oboedientia. Ideo nobis Adam ad inoboedientiam auctor et exemplum fuit, Christus autem ad oboedientiam. Et quomodo Christus ad oboedientiam? Cum sit aequalis Patri, servire se dicit Patri. Certe agnoscitis mecum, catholici, catholicam fidem; agnoscitis: Ego et Pater unum sumus , agnoscitis: Qui me videt, Patrem videt, agnoscitis: Et Verbum erat apud Deum et Deus erat Verbum, agnoscitis: Cum in forma Dei esset, non rapinam arbitratus est esse aequalis Deo. Christo enim aequalitas non rapina est, sed natura: cui fuit rapina, stans cecidit; cui fuit natura, et descendens mansit. Explicet vero idem Paulus apostolus commendationem oboedientiae Domini et Salvatoris nostri Iesu Christi. Operae pretium est totum ipsum capitulum commemorare et audire. Ecce vide aequalem filium patri in forma Dei, sed lege quae sequuntur: Cum in forma Dei esset, non rapinam arbitratus est esse aequalis Deo. " Sed quid fecit? ". Sed semetipsum exinanivit. " Quomodo exinanivit? Timeo ne aequalitatem perdiderit ". Noli suspicari: audi quod sequitur, audi unde exinanivit, audi quia non exinanivit amittendo quod erat, sed accipiendo quod non erat. Semetipsum, inquit, exinanivit. " Quomodo? Rogo te, iam dic ". Formam servi accipiens. " Quis accepit formam servi? ". Qui cum in forma Dei esset - ibi esset, hic accipiens -, formam servi accipiens, in similitudinem hominum factus - factus utique in matre quam fecerat - in similitudinem hominum factus et habitu inventus ut homo. " Sed de oboedientia loquebamur. Multa iam diximus, et oboedientiam non audivimus. Semetipsum exinanivit audivi, formam servi accipiens audivi, in similitudinem hominum factus audivi, sed proba quia hoc oboediendo fecit ". Extremo audi: in similitudinem hominum factus et habitu inventus ut homo, humiliavit se factus oboediens usque ad mortem.

9. Intueamur dominum servi: dominus subaudit, servus contemnit? Nemo in corde suo dicat: " Sed ille fecit hoc, quia dominus est ". Quid fecit, quia Dominus est? Ego hoc tibi dixi: " Accende solem, currat luna detrimentis augmentisque menstruis; fac ut fulgeant de caelo sidera, ut fontes de terra scateant, ut animalia ambulent, aves volent, pisces natent "? Postremo numquid vel hoc dixi: " Aperi oculos caeci, rumpe aures surdi, pelle febrem aegroti, suscita carnem mortui "? Nihil horum dico: haec ille fecit ut Deus, oboedientiam abs te flagito quam praerogavit ut servus. Oboedientiam, inquam, flagito. Per immortalitatem similis eris illi, per oboedientiam ipse factus est similis tui. Ille tibi dabit vitam suam, nam mortem accepit tuam. Sed dicis: " Ille Deo Patri oboedivit ". Cui enim tu oboedire praeciperis? Ille enim Deo Patri, tamquam aequali. An interesse arbitraris quia ille Deo Patri servivit et tibi dicitur: " Oboedi episcopo tuo "? Quis enim tibi praeposuit episcopum, cui oboedias? An excidit tibi Evangelium: Qui vos audit me audit; qui vos recipit me recipit, et qui me recipit recipit eum qui me misit? Postremo dicis: " Ille Patri servivit ". Quid si servivit et tibi? Numquid et tu pater eius et mater es? Quia ille hic dignatus est matrem habere, non patrem, ut ambas generationes suas mirabiles ostenderet, divinam et humanam: divinam sine matre, humanam sine patre - et tamen fuit puer subditus parentibus (Evangelium legite), in aetate puerili parentibus subditus, in maiestate divina parentum Dominus -, non tamen tu mater eius es, cum et tibi servierit. Nam servire nos non verbo tantum docuit, sed exemplo. Parum fuit Domino dicere discipulis suis: Servite vobis invicem. Dominus enim iubet fieri: utique sufficere debuit, quia Dominus iussit. An exspectandum fuit, ut ostenderet quod iubebat? Revera auderet quisquam nostrum exigere, ut Dominus noster prior quod imperabat impleret? Et tamen nullo nostrum audente exigere, de se ipso exemplum ad serviendum invicem discipulis praebuit: Quicumque, inquit, vult in vobis maior esse, erit vester servus. Et continuo ne nomine servili contristarentur discipuli et dicerent ei: " Ergo, Domine, servi erimus, quos redemisti? Servi erimus, pro quibus sanguinem fundis? Nonne meritum libertatis nostrae in pretio nostro cognoscimus sanguine tuo? ", consolatus est forte contristatam superbiam nondum sanatam: Erit, inquit, servus vester, sicut Filius hominis non venit ministrari, sed ministrare. Ecce factus est et noster minister, et non sumus mater eius. Aut forte sumus et mater eius? Hi sunt fratres mei et mater mea, qui faciunt voluntatem meam.

10. " Sed ecce, inquit aliquis, episcopus meus accipiat exemplum de Domino meo, et serviat mihi ". Dico caritati vestrae - qui potest, intellegat -: Nisi serviret, non iuberet. Servit enim qui quod utile est iubet, servit vigilantia, servit cura, servit sollicitudine, servit postremo caritate. Nam et ipse qui minister hic factus est, utique iubebat discipulis suis. Audi illum iubentem et illos servientes: Ubi vis paramus tibi pascha? Et mittit quos vult quo vult, praeparari sibi praecepit ubi vult. Agebatur quod iubebat, et tamen magis ipse serviebat; non enim mentitus est dicens: Sicut Filius hominis non venit ministrari, sed ministrare. Quomodo non venit ministrari, sed ministrare? Ecce discipulos video currere, pasch<a para>re, cenam disponere. Quomodo ille non v<enit> ministrari, sed ministrare? Sed quid ministrare? Sequitur: Et animam suam ponere pro amicis suis. Vultis nosse quid nobis ministraverit? Hinc hodie vivimus et de mensa eius hodie pascimur, quam tunc ministravit.

11. Ite, inquit, in castellum quod est contra vos, invenietis ibi pullum asinae alligatum in quo nemo sedit, adducite, et si dixerint vobis: " Quid facitis? quo ducitis pullum? ", respondete: " Dominus opus illo habet ", et dimittent eum vobis 26. Audierunt, ierunt, fecerunt. Numquid restitit aliquis, numquid dixit: " Quare vult sibi pullum adduci? Neque enim ille qui mortuos [est] suscitavit forte ambulando defecit ". Audi, serve; fac quod iubetur ab eo certe qui te sanum vult, ab eo qui tibi curam gerit ad salutem. Quaerere quare iusserit disputare est, non obtemperare. Prius esto gnavus obtemperator, ut sis congruus disputator. Lavamini, mundi estote, imperantis verba sunt. Auferte nequitias ab animis vestris et a conspectu oculorum meorum, imperantis verba sunt. Discite bonum facere, iudicate pupillo, iustificate viduam - fecisti quae iussit? - et venite, disputemus, dicit Dominus. Solutus est pullus de castello, quod erat contra illos. Quid castellum contra discipulos, nisi mundus iste? Ite ad castellum, quod est contra vos. Mundus iste contra discipulos, mendacium contra veritatem, libido contra castitatem, inoboedientia contra oboedientiam. In hoc castello qui mundus est, pullus ligatus erat, in quo nemo sederat. Quis est iste pullus ligatus in castello contrario, in quo nemo sederat, quis est nisi populus gentium alligatus vinculo diaboli, in quo nemo sederat, quia nullum prophetam portaverat? Solvitur, adducitur, Deum portat, a Domino regitur, a Domino per viam ducitur, a Domino flagello admonetur; et in eis qui obtemperaverunt, ut pullum adducerent, oboedientia fuit, et in illis qui continuo pullum dimiserunt, audientes quia Domino opus est, oboedientia fuit. Quod libet intellegas illos homines. Forte enim sunt contrariae potestates quae ligaverant pullum; forte illi homines qui ligaverant pullum significent diabolum et angelos eius, per quos populus gentium superstitione perniciosa fuerat illigatus: tanta est tamen potestas iubentis, ut et illi tenere non audeant quem dicit Dominus sibi opus esse. Quid estis, fratres mei? Quid vultis esse? Solutores pulli, an pullus? Absit enim ut illi sitis qui ligaverant pullum, et tamen nec illi restiterunt. Quid ergo esse vultis, fratres mei: qui solverunt pullum, an ipse pullus? Non audetis arrogare vobis eorum personam per quos solutus est pullus: apostoli hoc fecerunt. Ista praepositorum persona est: ipsam nos, pro viribus quas Dominus tribuere dignatur, cum tota sollicitudine sustinemus; ex hac vobis loquimur. Vos pullus estis, oboedite eis qui vos ducunt ad portandum Dominum. Utique, carissimi, cogitate quomodo discipuli pullum solverunt et ad Dominum perduxerunt. Ducebant illi, sequebatur ille; non enim trahebant illi, et recalcitrabat ille. Et tamen, quia de nostra servitute loquimur, quando discipuli pullum ad Dominum ducebant, ipsi potius pullo serviebant; ita et nos servimus vobis, cum vos ad Dominum ducimus, cum oboedientiam docemus et monemus: si vestrae infirmitati non serviretur, hodie nos non audiretis.

