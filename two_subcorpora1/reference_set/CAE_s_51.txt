 De his qui filios per aliquas sacrilegas superstitiones habere volunt.
Solent, fratres carissimi, aliqui viri vel aliquae mulieres, cum se viderint in coniugiis positos filios non habere, nimium contristantur et, quod peius est, aliquotiens ita praeveniuntur, ut non de deo sed de nescio quibus sacrilegis medicamentis vel arborum sucos filios se habere confidant.
 
Quam rem quicumque forte aliquo amico diaboli circumventus admisit, cum grandi conpunctione paenitentiam agat; qui vero auxiliante domino non admisit, videat ne aliquando committat.
 
Et non solum ipse non faciat, sed quantum potest etiam alios salubri consilio facere non permittat; ut de fideles christianos, si eis deus filios dare noluerit, nullum exinde laborem animi patiantur: quia et quando donat deus filios, gratiae sunt agendae; et quando non donat, nihilominus illi sunt gratiae referendae.
 
Ipse enim melius novit quid nobis expedit.
 
Multi enim malo suo filios habuerunt, et multi suo bono non habuerunt.
 
Quamvis non hoc omnes faciant, plures tamen sunt, qui dum suis filiis in terra nimium thesaurizant, suas animas aeterna mendicitate condemnant; et dum de rapinis ac fraudibus divites filios volunt in hoc mundo relinquere, non solum elymosinas dissimulant erogare, sed etiam res alienas conantur invadere.
 
Et timendum est, ne dum eorum filii de illorum divitiis in saeculo luxoriantur, illi aeterno supplicio consumantur.
 
Quod ita factum etiam in illo divite purpurato, qui fratres suos divites reliquerat, evangelii textus eloquitur.
 
Nam qui in saeculo dives fuerat, et fratribus suis omnem substantiam detulerat, in inferno guttam refrigerii ardens quaerebat, et inpetrare non poterat.

 Illi vero qui filios non habent, aut omnes, aut prope omnes, dum non habent quibus terrenam substantiam derelinquant, redemere animas suas elimosinarum largitate non cessant; et securi de hoc mundo ad aeternam beatitudinem transeuntes, ab auditu malo liberati audire merebuntur: venite benedicti percipite regnum, quia esurivi, et dedistis mihi manducare.
Nemo ergo de sterelitate filiorum contristetur aut doleat, cum viderit tantos clericos, iunctos monachos aut sanctimoniales, sine carnalibus filiis usque ad vitae suae terminum in dei servitio permanere.
 
Qui magis ideo maiorem coronam et ampliorem gloriam consequentur, quia carnaliter stereles esse voluerunt, implentes illud quod christus per apostolum clamat: superest, et qui habent uxores, sint tamquam non habentes.
 
Tempus, inquid, breve est, volo vos sine sollicitudine esse.
 
Et ideo qui sterelitatem habent corporum, fecunditatem custodiant animarum; et qui filios carnales habere non possunt, spiritales generare contendant.
 
Omnia opera bona filii nostri sunt: qui cotidie opera bona faciunt, spiritales filios <habere> non desinunt.
 
Isti sunt filii nostri, qui non solum non moriuntur, sed etiam nec parentes suos in aeternum mori permittunt.
 
Nam isti carnales filii, ubi ad aetatem maiorem pervenerint, difficile est ut non plures ex ipsis parentum suorum mortem desiderent.
 
Nec hoc ideo diximus, quod omnes filios malos esse credamus, aut hoc persuadere videamur, ut aliquis in coniugio positus filios habere non velit; sed, sicut iam supra suggessimus, si vellit dare deus, sive non velit, ipsi sunt gratiae agendae, qui melius novit quid nobis oporteat.
 
Et ideo, cui deus filios dare noluerit, non eos de aliquis erbis vel diabolicis characteribus aut sacrilegis ligaturis habere conentur.

 Vnde ante omnia et decet et expedit christianis ne contra dispensationem christi crudeli et impio ausu pugnare videantur.
Sicut enim mulieres, quas deus vult plures habere filios, nullas potationes debent accipere, <per> quas conceptum habere non possint, ita et illae, quas deus stereles voluit permanere, de solo deo hoc debent desiderare vel petere; ita tamen ut hoc divinae dispensationi committant, et hoc semper in orationibus dicant, ut, quomodo illis oportet, sic deus adnuere pro sua pietate dignetur.
 
Illae enim mulieres, quas deus vult esse fecundas, quantoscumque conceperint, aut ipsae nutriant, aut nutriendos aliis tradant: quia quantoscumque aut iam conceptos aut iam natos occiderint, tantorum homicidiorum reatu ante tribunal aeterni iudicis tenebuntur.
 
Et quia aliquae mulieres, dum per sacrilegas potiones filios suos in seipsis occidere conantur, etiam ipsae pariter moriuntur, efficiuntur trium criminum reae: homicidae suae, christi adulterae, necdum nati filii parricidae.
 
Vnde et illae male faciunt, si eos quibuscumque sacrilegis medicamentis habere voluerint; et illae gravius peccant, quae aut iam conceptos aut iam natos occidunt, vel certe unde non concipiant potiones sacrilegas accipiendo damnant in se naturam, quam deus voluit esse fecundam.
 
Quantoscumque filios parere potuerant, tanta homicidia fecisse non dubitent.
 
Et ideo consideremus quod apostolus ait: quid oremus, sicut oportet, nescimus.
 
Semper nos dei iudicio et divinae misericordiae committamus, nec contra voluntatem illius contendamus habere quod ille <non> vult tribuere; <ne>, dum terrena filiorum solacia quaerimus, praemia aeterna perdamus.
 
Magis ergo iugiter in oratione dominica toto corde dicamus: fiat voluntas tua sicut in caelo et in terra.
 
Si enim spem nostram in dispensationem dei voluerimus fideliter ponere, et in hoc saeculo eum poterimus habere propitium, et in futuro in conspectu eius cum bona conscientia fiducialiter veniemus.

Quod ipse praestare dignetur, cui est honor et gloria in saecula saeculorum. Amen.