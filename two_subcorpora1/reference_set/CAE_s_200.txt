 Homilia ad conpetentes.
Hodie, fratres carissimi, specialiter ad conpetentes humilitatis nostrae sermo dirigitur: et quamvis omnibus etiam fidelibus baptizatis ammonitio nostra conveniat, et unusquisque qui de animae suae salute sollicitudinem gerit, unde proficere possit credimus quod in ista humili suggestione nostra repperiat, peculiariter tamen eos qui nunc baptismi sacramenta desiderant volumus ammonere.
 
Primum ergo conpetentes isti quare hoc nomine vocentur agnoscant.
 
Conpetentes dicuntur simul petentes: quomodo consedentes nihil aliut est nisi simul sedentes, et conloquentes nihil aliut est nisi simul loquentes, et concurrentes sine dubio non intelleguntur nisi simul currentes, ita et conpetentes non possunt aliut intellegi nisi simul petentes.
 
Ecce iam quare hoc nomen conpetentes habeant didicerunt: nunc vero isti, qui simul petunt, debent scire quid petunt.
 
Quid ergo petunt, qui baptismi sacramenta desiderant? quid utique, nisi ut qui erant vasa diaboli, mereantur effici vasa christi, et accepta indulgentia omnium peccatorum, bonis operibus insistentes, praemia aeterna desiderent?
 
quid, inquam, debent petere conpetentes? hoc utique, ut, qui erant habitatio daemonum et spelunca latronum, mereantur effici dei templum, secundum illud quod dicit apostolus: templum dei sanctum est, quod estis vos; et qui prius fuerant domus diaboli, efficiantur habitaculum spiritus sancti, apostolo dicente: nescitis quia corpora vestra templum est spiritus sancti, qui in vobis est?
 
ergo, fratres, ut ipsi videtis, conpetentes hoc petunt, ut expulso diabolo domus dei effici mereantur.
 
Bonam rem, magnam rem, summam beatitudinem, aeternam felicitatem quaeritis.
 
Et ideo admoneo vos, ut, quia satis magnum est quod quaeritis, cum dei adiutorio et corpora simul et corda fideliter praeparetis.
 
  Si enim vobis singulas vestes olosericas vellet offerre deus, manibus inquinatis et sordidis illas non possetis accipere: quantum magis, cum se ipsum vobis dignatur offerre, non eum nisi in corde fide mundato debetis excipere?
si enim secundum domini praeceptum vinum novum nemo mittit in utres veteres, quomodo ipsum deum poterit aliquis excipere, si se ab omni vetere conversatione noluerit emundare?
 
ideo enim ante plures dies de pascha nomen vestrum offertis, ut, quod in libro mortis pro peccato primi hominis fuerat adscriptum, in libro vitae per dei gratiam rescribatur; et qui prius tyranno crudelissimo diabolo militastis, contempto eo ad legitimi regis christi militiam redeatis.
 
Ideo ergo ante plures dies ad manus inpositiones et ad olei benedictionem acceditis, ut vos quasi athletas fortissimos contra se diabolus semper inveniat praeparatos.
 
Sicut enim luctatores athletae ideo unguntur, ut ab adversario teneri non possint, ita et vos ideo per ministros suos spiritus sanctus dignatur unguere, ut vos diabolus suis laqueis non valeat inligare.
 
Totum enim, quod in vobis de foris ab hominibus agitur, intus in anima vestra spiritus sancti benedictione perficitur.
 
Homo quidem super capita vestra manum inponit, sed benedictio de caelo descendit.
 
Hoc ergo certissime credite, quod quidquid in vobis corporaliter aut linguis aut manibus agitur hominum, totum in vobis spiritaliter inpletur ministeriis angelorum.
 
Et ideo rogo vos et ammoneo, omnes conpetentes, et contestor simul et adnuntio, ut cum dei adiutorio in istis diebus usque ad pascha diligenter perscrutetis conscientias vestras, ne forte sit vel unus homo contra quem odium in corde teneatis.
 
Si enim ille qui baptizandus est iracundiam vel odium in corde reservat, nescio si in eo gratia divina proficiat.

 Dicturus est enim: dimitte nobis debita nostra, sicut et nos dimittimus debitoribus nostris.
Et si hoc in eo futurum est quod ipse orat, quid superest, nisi ut, quomodo ipse dimiserit, sic ei iustitia divina dimittat, secundum illud quod ipse dominus dixit: date, et dabitur vobis: dimittite, et dimittetur vobis?
 
ac sic, qui non dimiserit, ipse contra se ianuam divinae misericordiae claudit, dicendo: dimitte nobis sicut et nos dimittimus.
 
Primum ergo hoc specialiter conpetentes adtendant, ne ullum hominem odio habeant.
 
Secundo interrogent conscientias suas, et si alicui, ut evenire solet, fecerunt iniuriam, cito veniam petant.
 
Tertio, si aut per furtum aut per falsum testimonium aut per aliquam calliditatem aut per stateras dolosas vel mensuras duplices cuicumque aliquid abstulerunt, si secundum exemplum zachaei non possunt in quadruplum, vel simplo restituant: nam nescio qua fronte gratiam divinae misericordiae se credit posse percipere, qui res alienas, quas male abstulit, dissimulat reformare.
 
Hoc etiam oportet conpetentibus observare, ut si se agnoscant persuadente diabolo aut furtum aut homicidium aut adulterium commisisse, aut si aliqua mulier conpetens potiones diabolicas aliquando ad avorsum accepit, et filios suos aut adhuc in utero positos aut etiam natos occidit - quod satis grave peccatum est - pro his omnibus cum gemitu et conpunctione dei misericordiam quaerant, et ad baptismi sacramenta per paenitentiam mundati perveniant.
 
Et hoc ante omnia conpetentes, qui coniuges habere videntur, observent, ut castitatem et ante baptismum custodiant, et post baptismum non parvo tempore a voluptate abstineant.
 
Venenum invidiae fugiant, ne imitatores diaboli esse videantur, de quo scriptum est: invidia diaboli mors intravit in orbem terrarum; imitantur, inquid, eum, qui sunt ex parte ipsius.
 
Superbiam etiam, per quam ipse diabolus cecidit, vitare contendant: quia christus, quem sequi desiderant, mitis fuit et humilis corde, et satis timendum est illud quod scriptum est: deus superbis resistit, humilibus autem dat gratiam.

 Mendacium etiam de ore suo non proferant, propter illud quod scriptum est: perdes omnes qui loquuntur mendacium; et iterum: os, qui mentitur, occidit animam.
Nec solum a periurio, sed etiam a iuramento abstineant, quia non mentitur, qui dixit: vir multum iurans inplebitur iniquitate, et non discedet de domo illius plaga.
 
Vinum vero et in istis diebus parum accipiant, et, cum dies paschae venerint, cum grandi se cautela a crapula vel ebrietate custodiant; ne forte quod per sacramentum baptismi mundatum vel inluminatum fuit, si crapula subrepserit, per intemperantiam obscuretur.
 
Et ideo, etiamsi aliqui eos per inimicam amicitiam ad bibendum cogere voluerint, omnino refugiant, et numquam penitus adquiescant; sed hoc tantum quod decet et expedit in cibo vel in potu percipiant.
 
Et quia omnes conpetentes uterus matris ecclesiae christo inspirante concepit, nihil iniustum aut inhonestum exerceant; ne forte male agendo viscera materna concutiant, et ante legitimum partum velud avorsum eos mater sancta proiciat: sed magis omnes conpetentes benigni sint, humiles, mansueti, sobrii; ut ad salutaris baptismi sacramentum ordine legitimo venientes, de haedis convertantur in agnos, de sinistra transferantur ad dexteram, cum illis qui ad dexteram erunt illam desiderabilem vocem feliciter audituri: venite benedicti, percipite regnum quod vobis paratum est ab origine mundi.
 
Si secundum consuetudinem suam caritas vestra diligenter adtendit, agnoscere potestis ammonitionem nostram, licet ad conpetentes directa sit, posse tamen omnibus baptizatis fidelibus convenire.
 
Et ideo nos, qui iam ante multa tempora in christo renati sumus, istis qui baptizandi sunt exemplum sanctae conversationis in omnibus praebeamus; ut si nos imitari voluerint, non per latam et spatiosam viam trahantur ad mortem, sed per artam et angustam pervenire mereantur ad vitam.
 
Et ideo non solum exemplis, sed etiam verbis eos ad omne opus bonum ammonere debetis: praecipue tamen, qui filios aut filias excipere relegioso amore desiderant, et ante quam baptizentur, et postea quam baptizati fuerint, de castitate, de humilitate, de sobrietate vel pace eos ammonere vel docere non desinant.
 
Et agnoscant se fideiussores esse ipsorum: pro ipsis enim respondent, quod abrenuntient diabolo pompis et operibus eius.
 
Et ideo tam illi qui excipiunt, quam qui excipiuntur, id est, tam patres quam filii, pactum quod cum christo in baptismi sacramento conscribunt custodire contendant, nec umquam aliquid de diaboli pompis vel mundi istius luxuriosis oblectationibus concupiscant; ut cum deo adiuvante et illi qui filios excipiunt caste et iuste vixerint, et illi qui excipiuntur eos imitare voluerint, sicut credimus, pariter ad praemia aeterna perveniant: praestante domino nostro iesu christo, qui cum patre et spiritu sancto vivit et regnat in saecula saeculorum. Amen.