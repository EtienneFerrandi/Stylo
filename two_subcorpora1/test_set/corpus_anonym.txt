IN DIE ANNIVERSARIA ORDINATIONIS EPISCOPALIS

1. Die quidem omni, et omni hora, curaque omnino continua, dilectissimi, cogitare debet episcopus, quantae dispensationis sarcinam gerat, qualem de illa rationem Domino suo reddat. Verumtamen cum dies anniversarius nostrae ordinationis exoritur, tunc maxime onus huius officii tamquam tunc primum imponatur, attenditur. Interest autem quod eo die, quo id prius suscepimus, tantum quemadmodum gerendum esset cogitavimus: at vero consequentibus diebus, praecipueque illo, quo eius solemnitas agitur, non solum futura eius, quemadmodum deinceps geri debeant, cauta praevisione consulimus; verum etiam praeterita, quemadmodum gesta sint, sollicita recordatione recolimus: ut nosmetipsos in benefactis imitemur, et si qua culpanda transierunt, ne repetantur curemus, ut ignoscantur oremus; et accusationem diaboli, ubi possumus, recte agendi sedulitate fugiamus; ubi autem non possumus, confitendi pietate vincamus. Sicut enim futura peccata, negligendo iustitiam, committuntur; ita praeterita, iniustitiam defendendo, firmantur. Sicut ergo ne fiant prospicit caritas, ita facta delet humilitas: ut quae iam non possunt recte agendo non admitti, possint saltem non superbiendo dimitti. Didicimus quippe dicere Patri nostro, qui est in caelis: Dimitte nobis debita nostra, sicut et nos dimittimus debitoribus nostris . Quod ut veraciter dicere possimus, etiam inimicos nostros oportet utique diligamus: quos tamen habere, nisi cogente iustitia, non debemus. Nam si homines nobis pro nostris malis meritis inimici sunt, non curandum est ut eis debita dimittamus, sed timendum potius ne reddamus. Quoniam si nos merito nostrae iniquitatis oderunt, nos eorum, non ipsi nostri sunt debitores.

2. Die ergo isto solemni episcopatus mei, prius paucis alloquar debitores meos, qui mihi nescientes apud Deum suffragantur, dum faciunt debita quae demittam, ut et mea mihi debita dimitti promerear. Vobis itaque dico sive praesentibus, sive absentibus, quibus inimicus efficior verum praedicans, quibus consulendo videor onerosus, quorum requirens utilitatem cogor offendere voluntatem: Nolite esse sicut equus et mulus, non habentes intellectum . Nam et haec iumenta eos maxime calce morsuque appetunt, a quibus curantur, ut curentur eorum vulnera contrectantur. Non parcis, non parco: adversaris, adversor: resistis, resisto. Lucta nos comparat, sed causa separat. Tu inimicus es medico, ego morbo: tu diligentiae meae, ego pestilentiae tuae. Retribuebant, inquit, mihi mala pro bonis; ego autem orabam . Quid orabat, nisi: Pater, ignosce illis, quia nesciunt quid faciunt ? Cum vobis, inquit, detraxerint, et dixerint omne malum adversum vos propter iustitiam, gaudete et exsultate, quoniam merces vestra multa est in caelis . Vos tamen corrigite perversitatem vestram, agnoscite caritatem nostram; reddite dilectionem dilectioni: nolumus maiorem cum vestra perditione mercedem. Haec debitoribus meis, quibus dimitto, ut dimittatur mihi, nunc pauca suffecerint.

3. Deinceps alloquendi sunt paululum etiam illi quibus debitor sum. Nam sicut ait Apostolus: Graecis et barbaris, sapientibus et insipientibus debitor sum . Nam talis debitor etiam ego pro mearum virium exiguitate dispensationisque portiuncula, non quibusdam, sed omnibus sum. Verum nunc de his debitis loquor, quae mihi dimitti, non a me exigi cupio. Neque enim sic tumore vanae mentis extollor, ut audeam dicere, ex quo huius muneris sarcinam porto, nullum hominem a me perperam laesum. Hoc cuilibet homini tam multis et tam molestis actibus occupato atque distento, ne dicam impossibile, certe difficile est: quanto magis mihi, qui novi infirmitatem meam, quam cum meis et pro me vestris orationibus diebus ac noctibus offero sanandam Domino Deo nostro? Diversarum ergo curarum aestibus ac difficultatibus conturbatus, si quem forte non ut poscebat audivi, si quem tristius quam opus erat aspexi, si in quem verbum durius quam oportebat emisi, si quem corde contribulatum et opis indigum responsione incongrua conturbavi, si quem pauperem mihi forte in aliud intento importunius instantem vel praetermisi, vel distuli, vel etiam nutu aspero contristavi; si cui de me falsi aliquid tamquam homini de homine suspicanti iusto acerbius indignatus sum, si quis in sua conscientia non agnovit quod de illo humanitus suspicatus sum; vos quibus pro his atque huiusmodi offensis esse me fateor debitorem, simul me vestrum credite dilectorem. Nam pullos, quos fovet, saepe in angustiis, sed non toto pedis pondere calcat et mater, nec ideo desinit esse mater. Dimittite, ut dimittatur vobis. Dimittite amanti vos debita difficultatis, qui nec contra inimicos debita tenere debetis crudelitatis. Ad summam, omnes obsecro, commendate, vos, Domino curam pro vobis meam: hinc enim iuste expeto pro me vestram; ut quidquid mearum est in praeteritum offensionum propitius ignoscat, non severus agnoscat. Quod mihi deinceps temporis sub hac sarcina erit, iter agentem regat, et suis oculis placentem vobisque utilem faciat; ut non horrorem ac poenam meam, sed gaudium et coronam meam vos eius conspectus inveniat.



DE FACIENDIS ELEEMOSYNIS

1. Lectio ista, fratres, quam modo audivimus de sancto Evangelio, ad eleemosynas faciendas nos hortatur: et sic hortatur, ut in iudicio suo Dominus has solas factas imputet dextris, has solas non factas imputet sinistris . Non quo caetera facta hominum vel bona vel mala non veniant in iudicium; scriptum est enim, omnia ventura ad iudicium : et tamen non elegit Dominus noster Iesus Christus, praenuntians nobis iudicium suum venturum; non elegit unde nos admoneret, nisi solas eleemosynas. Numquid dextris non erit dicendum: Quia caste vixistis, quia res alienas non rapuistis, quia fidem meam usque ad sanguinem confessi estis? Omnia enim facta ista bona necesse est honorari in iudicio Iesu Christi. Rursus putatis non esse dicendum sinistris: Quia fuistis impudici, quia fornicati estis, quia res alienas rapuistis, quia superbia vestra et malis moribus nomen meum blasphemari fecistis, et cetera quaeque enumerat? Tacet tamen Dominus noster, praenuntians nobis iudicium suum, omnia cetera recta facta iustorum, et solas eleemosynas commemorare dignatus est. Tacuit omnia mala facta iniquorum, et solam sterilitatem eleemosynae increpandam esse iudicavit, nonnisi ad nos commonendos. Quare hoc? Quia omnia crimina eleemosynis redimuntur. Ideo illam laudavit fecunditatem, istam culpavit et damnavit ariditatem.

2. Sed quod audistis, omnia male facta eleemosynis redimi, nolite sic intellegere, ut intellegunt quidam perversi. Eleemosynae enim possunt tibi prodesse ad delenda peccata praeterita, si mores mutaveris. Si autem in eisdem malis perseveras, eleemosynis tuis non corrumpis iudicem. Ego dico propter illa scelera et crimina, quae omnes modo vitare debent, qui accipiunt corpus Christi et sanguinem. Ceterum non me latet, vitam istam mortalem et in carne corruptibili constitutam, sine peccatis esse non posse: sed illa quotidiana et levia habent etiam sua lavacra quotidiana. Hoc est quod pectus tundimus, et dicimus in oratione Domino Deo nostro: Dimitte nobis debita nostra, sicut et nos dimittimus debitoribus nostris . Non enim sine causa hoc dicimus, aut vero ipse caelestis magister doceret istam orationem, nisi nos peccatores esse praevideret. Vidit enim quae cavere debeamus, et vidit quae cavere difficile sit. Omnia autem cavere impossibile esse iudicavit, qui istam orationem quotidianam, non quoslibet Christianos, sed ipsos arietes Apostolos docuit. Ubi autem Apostoli pectus tundunt, et dicunt: Dimitte nobis debita nostra, hoc est, peccata nostra, audet aliqua ovicula superbire de iustitia? Videte qualis fuerit Ioannes apostolus: supra pectus Domini discumbebat, de alto illo fonte sapientiae secreta bibebat. Inde enim bibit quod in Evangelio eructavit: In principio erat Verbum, et Verbum erat apud Deum, et Deus erat Verbum . Et assidue testatur Evangelium, quod Dominus praecipue ipsum diligebat . Et tamen ait: Si dixerimus quia peccatum non habemus, nos ipsos decipimus, et veritas in nobis non est . Nec tamen quia ista dicuntur, debet quisquam securus esse homicida, si propter quotidianas fornicationes et latrocinia sua venerit dicere: Dimitte nobis debita nostra. Quod enim Deus statuit quotidie dici propter levia peccata, ille putat ad illa gravia sibi posse opitulari, a quibus non vult discedere, sed in his cupit perpetuo permanere. Tundat et de his pectus, faciat et pro his eleemosynas, sed vita mutata: inde recedat, et huc accedat. Si autem dixerit in animo suo: Si quotidiana faciam latrocinia, et si quotidianis corruptionibus adulterinis me contaminem, et si sortilegos quaeram, idolis sacrificem, mathematicos consulam, et a tali vita omnino non recedam, faciens tamen quotidianas eleemosynas exstinguo omnia peccata: tamen exstinguis, sed cum exstingueris. Sic enim tibi erit ista commutatio tua mala, ut non desit qui de te dicat: Et adhuc pusillum, et non erit peccator; et quaeres locum eius, et non invenies. Vidi impium super cedros Libani exaltari: et transivi, et ecce non erat; et quaesivi, et non est inventus locus eius . Pereunt ergo peccata tua, sed tecum. Non enim in gehenna peccare permitteris, aut cum te coeperit torquere ignis aeternus, de satiandis libidinibus cogitabis. Pereunt ergo peccata, sed tecum. Si autem vitam mutaveris, illa pereunt, tu invenieris, et dicetur de te: Mortuus erat, et revixit; perierat, et inventus est .



De oratione Dominica.

Per hanc vocem, Pater noster, bonitatem Dei et gratiam protestamur. Quoniam Domino subveniente atque gubernante, jam estis in regia constituti, et prope est dies quo ad caelestis regis veluti consistorium veniatis, moneo vos, carissimi , ut precem legitimam Patri et Deo offerendam ante discatis. Nam quia fastidiosa mens hominum et ignara caelestium, nec scire nec invenire poterat, quemadmodum Deum digne precaretur ; ipse verus Dominus et magister ostendit et docuit , per se quidem sanctos Apostolos, per illos autem nos, quomodo debeamus orare. Sic, inquit, orabitis :
Pater noster, qui es in caelis, sanctificetur nomen tuum adveniat regnum tuum : fiat voluntas tua, etc. O vere caelestis oratio, quae tota est oratio ! Nam singula verba si prout sunt, latius tractare voluerimus, dies ante quam sermo deficiet. Attamen breviter percurramus. Dicimus, Pater noster, qui es in caelis. Sic incipiendo, bonitatem Dei et gratiam protestamur. Nam quando nos terrestres et miseri, imbecilles et inutiles
servi, auderemus vultum levantes ad caelum dicere , Pater noster ; nisi ipse per suum nobis Unigenitum hanc fiduciam praestitisset ? Sicut scriptum est, Quotquot autem receperunt eum, dedit eis potestatem, filios Dei fieri, his qui credunt in nomine ejus. Accepta igitur potestate Patrem vocamus Deum : quia per fidem spiritum adoptionis accepimus, ut nos facios Dei filios gratulemur.

Decet gratias agere , qui gratiam meruerunt. Quid significent haec verba, Adveniat regnum tuum. Semper ad Dei, non ad nostram voluntatem debemus respicere. Deinde dicimus, Sanctificetur nomen tuum. Hoc actio gratiarum est, velut si dicatur, Sanctum sit et benedictum nomen tuum. Decet enim gratias agere, qui gratiam meruerunt. Adveniat regnum tuum. Non utique ut incipiat ille regnare, cujus regnum est omnium saeculorum : sed hoc optamus, ut finem nostris faciat malis, et veniens de caelo nos assumat in regnum. Hoc enim dicto admonemur, ubi vitam nostram et substantiam regnum sperare debeamus. Similiter dicimus, Fiat voluntas tua, sicut in caelo et in terra. Quis enim obstat Deo, quominus fiat voluntas ejus ubique * ? Sed hoc oramus, ut sicut in caelo fit voluntas Dei, ubi nullus offendit ; ita virtutem nostris animis tribuat, ut ejus voluntatem nos qui sumus in terra, facere et implere possimus. Vel certe cum dicimus, Fiat voluntas tua , docemur semper ad Dei, non ad nostram respicere voluntatem : quia in nostra voluntate aliquoties contraria sunt ; in Domini autem voluntate vita est semper el bonitas.

3. Avaritiae extirpatio , et mortis recordatio in voce hodie. Consequenter jam post caelestia, etiam terrestria postulamus, sed tamen necessaria. Nam dicimus, panem nostrum quotidianum da nobis hodie. O sapientia vera et divina providentia, quae docuit et panem solum petere, et hodie nominare. Hoc enim dicto et aviditas cum avaritia tollitur, et humanae vitae insinuatur incertum : secundum illud, Nolite solliciti esse in crastinum. Vere enim inconveniens esset, eum in multos annos et tempora, vel certe in alium diem necessaria postulare, cui forte sub nocte esset vita finienda. Sic enim el ille avarissimus dives, qui restructis horreis et repletis dixerat ad animam suam, Habes multa bona in annos multos, epulare ; audivit a Domino, Stulte hac nocte repetunt animam tuam ! : quae praeparasti, cujus erunt? Competenter ergo oramus, panem nostrum quotidianum hodie nobis dari : quia crastinus dies quid pariat, ignoramus.

4. Fratri tuo dimittendum , ut tibi dimittat Pater. Dicimus deinde, Dimitte nobis debita nostra. Debita, fratres, peccata intelliguntur. Nam debitum contrahitur, quotiescumque delinquitur: quod debitum quandoque solvi in gehenna necesse est. Et quia humanae fragilitati non deest quotidie unde delinquat; ideo petimus ut debita nobis, dum sumus in corpore dimittantur, ne usque ad novissimum quadrantem desudemus. Bene autem adjungitur, Dimitte nobis debita nostra, sicut et nos dimittimus debitoribus nostris. Vides, carissime, quanta nos conditione divinus sermo praestringat *. Dimitte ergo, ut dimittatur tibi. Habes aliquem debitorem qui forte injuriam fecit ; dimitte illi roganti, parce paenitenti : ne dum denegas pietatem fratri tibi claudas indulgentiam Patris.

5. Cur tentet Deus. Jam vero utilissimo fine oratio  sacra completur orando contra tentationem et malum. Dicimus enim, Et ne nos inducas in tentationem, sed libera nos a malo. Inducit Deus in tentationem hominem, cum tentari permittit, ut probet, non perimat. Tentat autem non quasi mentium nescitus humanarum ; sed ut suos fideles faciat in saeculo manifestos, sicut scriptum est , Vasa figuli probat fornax, homines autem justos tentate tribulationis. Sic Abraham tentavit in filio, et honoravit : sic Job dando in tentationes varias probavit :sic sanctos Apostolos, sic beatissimos martyres per ignem quoque et gladios coronavit. Ex quo apparet, a Deo tentationes hujusmodi provenire ; et diabolum nihil siue Dei permissione. Ergo Deus solus adorandus est, qui potest educere de tentatione. Educit vero, cum liberat a malo : a malo autem liberat, quando super id quod possumus , non nos permittit tentari.

6. Orationis. Dominice summa. Habetis , fratres, ostensum, ei quem debeatis orare, ei cui gratias agere, et cujus cupere regnum, vel exspectare voluntatem. Deinde contra tentationes et malum , cujus sit auxilium praestolandum. Ecce in paucis omnia et in brevitate completa. Quia ergo non difficile discitur, imo facile retinetur, omnes horior tam vires quam feminas, discite retinere : ut cum fueritis gratiam Domini quam cupitis, consecuti, inter omnes sanctos hanc precem ore consono proferre possitis, et corde mundo diligere ; ut Christus sedens ad dexteram Patris in ore vestro verba sua videns, et in corde vestro sua precepta, et hic ves custodiat, et futuro aevo dignos efficiat. Ipsi gloria in saecula saeculorum. Amen.